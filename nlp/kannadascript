ಸಿಂಹ ಮತ್ತು ಮುದಿ ಮೊಲ.
ಹಿಂದೆ ಒಂದು ಕಾಲದಲ್ಲಿ ಒಂದು ಕಾಡಿನಲ್ಲಿ ಒಂದು ಸಿಂಹ ಇತ್ತು. 
ಅದೊಂದು ಹೊಟ್ಟೆ ಬಾಕ. 
ಅದಕ್ಕೆ ಎಷ್ಟು ತಿಂದರೂ ಇನ್ನೂ ತಿನ್ನಬೇಕು ಎಂದು ಆಸೆ.
ಅದಕ್ಕೆ ಕಾಡಿನಲ್ಲಿ ಇದ್ದ ಪ್ರಾಣಿಗಳನ್ನೂ ಸಿಕ್ಕಾಪಟ್ಟೆ ತಿನ್ನಲು ಶುರು ಮಾಡಿತು. 
ಸ್ವಲ್ಪ ದಿನಗಳಲ್ಲೇ ಕಾಡಿನಲ್ಲಿ ಪ್ರಾಣಿಗಳ ಸ೦ಖ್ಯೆ ಕಡಿಮೆಯಾಗಲು ಶುರು ಆಯಿತು. 
ಪ್ರತೀ ಪ್ರಾಣಿಗಳ ಸಂಸಾರದಲ್ಲಿ ಒಬ್ಬರು ಇಲ್ಲ ಇಬ್ಬರು ಸಿಂಹಕ್ಕೆ ಸಿಕ್ಕಿ ಸತ್ತ ಸುದ್ದಿ ಹರಡಿತು. 
ಕಾಡಿನಲ್ಲಿ ಇದ್ದ ಪ್ರಾಣಿಗಳೆಲ್ಲಾ ಸೇರಿ ಒಂದು ಸಭೆ ಕರೆದರು. 
ಸಭೆಯಲ್ಲಿ ಸಿಂಹಕ್ಕೆ ಹೇಳಿದರು. 
ಸಿಂಹ ತಿನ್ನುವುದನ್ನು ಕಡಿಮೆ ಮಾಡಬೇಕು. 
ಸಿಂಹ ದಿನಕ್ಕೆ ಒಂದು ಪ್ರಾಣಿಗಿಂತ ಹೆಚ್ಚು ತಿನ್ನಬಾರದು. 
ಇದಕ್ಕೆ ಸಿಂಹ ಒಪ್ಪಿದರೆ ಸಿಂಹದ ಗವಿಗೆ ಕಾಡಿನ ಪ್ರಾಣಿಗಳು ದಿನಕ್ಕೆ ಒಂದು ಪ್ರಾಣಿಯನ್ನು ಸಿಂಹದ ಊಟಕ್ಕೆ ಕಳುಹಿಸುವುದು ಎಂದು ನಿರ್ಧಾರ ಮಾಡಿದವು. 
ಸಿಂಹ ಅದಕ್ಕೆ ಒಪ್ಪಿತು. 
ಏಕೆಂದರೆ ಅದು ಹೊರಗೆ ಹೋಗಿ ಬೇಟೆ ಆಡುವುದು ತಪ್ಪಿತು ಎಂದು ಖುಷಿ ಆಯಿತು.
ಹಾಗಾಗಿ ಪ್ರತೀ ದಿನ ಒಂದು ಪ್ರಾಣಿ ಸಿಂಹದ ಬಳಿ ಹೋಗುತ್ತಿತ್ತು. 
ಒಂದು ದಿನ ಒಂದು ಮುದಿ ಮೊಲದ ಸರದಿ ಬಂತು. 
ಮುದಿ ಮೊಲ ನಿಧಾನವಾಗಿ ಎದ್ದು ಕ್ಯಾರಟ್ ತಿಂದು ನಿಧಾನವಾಗಿ ಬಟ್ಟೆ ಧರಿಸಿ ಮನೆಯ ಹೊರಗೆ ಬಂತು. 
ಕಾಡಿನ ಪ್ರಾಣಿಗಳೆಲ್ಲ ಮನೆಯ ಮುಂದೆ ಕಾಯುತ್ತ ಇದ್ದವು. 
ಪ್ರಾಣಿಗಳೆಲ್ಲ ಮೊಲವನ್ನು ಸಿಂಹದ ಊಟದ ಸಮಯವಾಯಿತು.
ನೀನು ಇನ್ನೂ ಇಲ್ಲೇ ಇರುವೆಯಲ್ಲಾ. 
ಬೇಗ ಹೋಗು  ಎಂದು ಒತ್ತಾಯ ಮಾಡಲು ಶುರು ಮಾಡಿದವು. 
ಮುದಿ ಮೊಲ ಸಾವಕಾಶವಾಗಿ ನಡೆಯುತ್ತಾ ಸಿಂಹದ ಗವಿಗೆ ಬಂತು. 
ಸಿಂಹ ಹೊಟ್ಟೆ ಹಸಿವಿನಿಂದ ಕೂತಿತ್ತು. 
ಮುದಿ ಮೊಲ ಬರುತ್ತಾ ಇರುವುದನ್ನು ನೋಡಿ ಕೂಗಿತು. 
ಬೇಗ ಬಾ ನನಗೆ ಹೊಟ್ಟೆ ಹಸಿಯುತ್ತಾ ಇದೆ ಎಂದಿತು. 
ಮುದಿ ಮೊಲ ಬಂದಾಗ ಸಿಂಹ ಕೇಳಿತು ನೀನು ಯಾಕೆ ಇಷ್ಟು ತಡವಾಗಿ ಬಂದೆ. 
ಅದಕ್ಕೆ ಮುದಿ ಮೊಲ ಹೇಳಿತು ನಾನೇನು ಮಾಡಲಿ ? ದಾರಿಯಲ್ಲಿ ಬರುವಾಗ ನಿನಗಿಂತ ದೊಡ್ಡದಾದ ಇನ್ನೊಂದು ಸಿಂಹ ಅಡ್ಡ ಬಂತು. 
ಅದಕ್ಕೆ ಹೇಳಿದೆ ನಾನು ನಿನ್ನ ಬಳಿಗೆ ಹೋಗುತ್ತಿದ್ದೇನೆ ಎಂದು. 
ಆ ದೊಡ್ಡ ಸಿಂಹ ಹೇಳಿತು ನನಗಿ೦ತ ಶಕ್ತಿಯುಳ್ಳ ಬೇರೆ ಯಾವ ಸಿಂಹ ಇದೆ. 
ಎಂದು ನನಗೆ ದಾರಿ ಬಿಡಲಿಲ್ಲ. 
ಅದನ್ನು ಸಮಾಧಾನ ಮಾಡಿ ಬರುವುದಕ್ಕೆ ಇಷ್ಟು ಹೊತ್ತು ಆಯಿತು ಎಂದು ಸುಳ್ಳು ಹೇಳಿತು. 
ಅದನ್ನು ಕೇಳಿ ಈ ಸಿಂಹಕ್ಕೆ ಕೋಪ ಬಂದು ಮುದಿ ಮೊಲಕ್ಕೆ ಹೇಳಿತು  ತೋರಿಸು ಅದಾವ ಸಿಂಹ ಎಂದು ಎದ್ದು ನಿಂತಿತು. 
ಮುದಿ ಮೊಲ ನನ್ನನ್ನು ಹಿಂಬಾಲಿಸು ಎಂದು ಮನೆಯ ಕಡೆ ವಾಪಸು ಹೊರಟಿತು. 
ಸಿಂಹ ಮುದಿ ಮೊಲವನ್ನು ಹಿಂಬಾಲಿಸಿತು. 
ದಾರಿಯಲ್ಲಿ ಬರುತ್ತಿದ್ದಾಗ ಒಂದು ಭಾವಿ ಕಂಡಿತು. 
ಮುದಿ ಮೊಲ ಭಾವಿಯ ಮೇಲೆ ನಿಂತು ಭಾವಿಯ ಒಳಗೆ ನೋಡಿತು. 
ಸಿಂಹಕ್ಕೆ ಹೇಳಿತು. 
ನೋಡು. 
ಆ ಸಿಂಹ ಇಲ್ಲಿ ಇದೆ ಎಂದು. 
ಸಿಂಹ ಭಾವಿಯ ಮೇಲೆ ಹತ್ತಿ ಕೆಳಗೆ ನೋಡಿದಾಗ ಅದರ ಪ್ರತಿಬಿಂಬ ಭಾವಿಯ ನೀರಿನಲ್ಲಿ ಕಾಣಿಸಿತು. 
ಸಿಂಹ ಜೋರಾಗಿ ಘರ್ಜಿಸಿತು. 
ಅದರ ಘರ್ಜನೆ ಇನ್ನೂ ಜೋರಾಗಿ ಭಾವಿಯ ಒಳಗಿಂದ ಕೇಳಿಸಿತು. 
ಸಿಂಹಕ್ಕೆ ಅದರ ಶಬ್ದ ಕೇಳಿ ಪರವಾಗಿಲ್ಲ ನನಗಿಂತ ಜೋರಾಗಿ ಘರ್ಜಿಸುತ್ತಿದೆ. 
ನನ್ನಷ್ಟು ಶಕ್ತಿ ಇದೆಯೇ ಎಂದು ನೋಡುವ ಎಂದು ಭಾವಿಯ ಒಳಗಿದ್ದ ಸಿಂಹದ ಮೇಲೆ ಹಾರಿತು. 
ಸಿಂಹ ಭಾವಿಯ ಒಳಗೆ ಬಿದ್ದು ಸತ್ತಿತು. 
ಮೊಲ ಭಾವಿಯ ಮೇಲಿಂದ ಕೆಳಗೆ ಇಳಿದು ಮನೆಯ ಕಡೆ ಹೊರಟಿತು. 
ಅನಂತರ ಆ ಕಾಡಿನ ಪ್ರಾಣಿಗಳೆಲ್ಲ ಸಂತೋಷವಾಗಿ ಸಿಂಹದ ಹೆದರಿಕೆ ಇಲ್ಲದೆ ವಾಸಿಸತೊಡಗಿದವು.

ಬಹಳ ಸ್ನೇಹಿತರು ಇದ್ದಷ್ಟೂ ಚಂದ

ಈವತ್ತಿನ ಕಥೆ ಒಬ್ಬ ಪುಟ್ಟ ಹುಡುಗ ಹೇಗೆ ಬುದ್ಧಿವಂತಿಕೆಯಿಂದ ಸಂಪತ್ತನ್ನು ಗಳಿಸಿದ ಎಂಬುದರ ಬಗ್ಗೆ.
ಬಹಳ ಹಿಂದೆ ಒಂದು ಹಳ್ಳಿಯಲ್ಲಿ ಒಬ್ಬ ಹುಡುಗ ಇದ್ದ. 
ಆ ಹುಡುಗನ ಹೆಸರು ಅಜಯ.   
ಅವನ ತಂದೆ ಒಬ್ಬ ರೈತ. 
ತಾಯಿ ಮನೆಯಲ್ಲೇ ಇದ್ದು ಅಡುಗೆ ಮಾಡಿ ಮನೆ ಕೆಲಸ ಮಾಡಿ ಹುಡುಗನ ಜೊತೆ ಆಡುತ್ತಿದ್ದಳು. 
ರೈತರು ಸಾಮಾನ್ಯವಾಗಿ ಬಡವರು. 
ಹಾಗಾಗಿ ಹುಡುಗನಿಗೆ ಆಟದ ಗೊಂಬೆಗಳು ಇರಲಿಲ್ಲ. 
ತಂದೆಯ ಬಳಿ ಗೊಂಬೆ ಕೊಳ್ಳಲು ಹಣ ಇರುತ್ತಿರಲಿಲ್ಲ. 
ಅದಕ್ಕೆ ಒಂದು ದಿನ ಅಜಯ ಸಂಪತ್ತು ಸಂಪಾದಿಸಬೇಕು ಎಂದು ಮನೆಯಿಂದ ಹೊರಟನು. 
ಮನೆ ದಾರಿಯ ಮೂಲೆಯಲ್ಲಿ ಒಂದು ಬೆಕ್ಕು ಕುಳಿತಿತ್ತು. 
ಅಜಯ ಒಬ್ಬನೇ ಹೋಗುತ್ತಿದ್ದದನ್ನು ನೋಡಿ ಕೇಳಿತು.
ಮಿಯಾವ್ ಮಿಯಾವ್ ಅಜಯ. 
ನೀನು ಒಬ್ಬನೇ ಎಲ್ಲಿ ಹೋಗುತ್ತಿದ್ದೀಯಾ  ? 
ಅದಕ್ಕೆ ಅಜಯ ಹೇಳಿದ. 
ನಾನು ಸಂಪತ್ತು ಸಂಪಾದಿಸಲು ಹೋಗುತ್ತಿದ್ದೇನೆ.
ಬೆಕ್ಕು ಕೇಳಿತು ಅದು ಹೇಗೆ ಸಂಪಾದಿಸುವೆ ? 
ಅಜಯ ಹೇಳಿದ ನನ್ನ ಜೊತೆ ಬಂದರೆ ನಿನಗೆ ತಿಳಿಯುವುದು.
ಬೆಕ್ಕು ಕೇಳಿತು ಮಿಯಾವ್ ಮಿಯಾವ್ ನಾನು ಬರಲೇ ? 
ಅಜಯ ಸರಿ  ಬಾ ಎಂದನು.
ಬೆಕ್ಕು ಅಜಯನನ್ನು ಹಿಂಬಾಲಿಸಿತು.
ಹೀಗೆ ಇಬ್ಬರೂ ಸ್ವಲ್ಪ ದೂರ ನಡೆದಿದ್ದರು. 
ಹಳ್ಳಿಯ ಆಚೆ ಬಂದಿದ್ದರು. 
ಅಲ್ಲಿ ಒಂದು ನಾಯಿ ಕಾಯುತ್ತ ಇತ್ತು. 
ಅದು ಒಂದು ಮೂಳೆಯನ್ನು ನೆಲದಲ್ಲಿ ಅಗೆದು ಬಚ್ಚಿಡುತ್ತಿತ್ತು. 
ನಾಯಿಗೆ ಅಜಯನನ್ನು ಕಂಡರೆ ಬಹಳ ಇಷ್ಟ. 
ಅದಕ್ಕೆ ಅದು ಅಜಯನ ಹತ್ತಿರ ಬಂದು ಬೌ ಬೌ ಅಜಯ ನೀವು ಎಲ್ಲಿ ಹೋಗೊತ್ತಿದ್ದೀರಿ. 
ಎಂದು ಕೇಳಿತು.
ಅದಕ್ಕೆ ಅಜಯ ಹೇಳಿದ ನಾವು ಸಂಪತ್ತು ಸಂಪಾದಿಸಲು ಹೋಗುತ್ತಿದ್ದೇವೆ.
ನಾಯಿ ಕೇಳಿತು ಅದು ಹೇಗೆ ಸಂಪಾದಿಸುವೆ ? 
ಅಜಯ ಹೇಳಿದ  ನನ್ನ ಜೊತೆ ಬಂದರೆ ನಿನಗೆ ತಿಳಿಯುವುದು.
ನಾಯಿ ಕೇಳಿತು ಬೌ ಬೌ  ನಾನು ಬರಲೇ ? 
ಅಜಯ ಸರಿ  ಬಾ ಎಂದನು.
ನಾಯಿ ಅಜಯನನ್ನು ಹಿಂಬಾಲಿಸಿತು.
ಹೀಗೆ ಮೂವರೂ ಸ್ವಲ್ಪ ದೂರ ನಡೆದಿದ್ದರು. 
ದಾರಿಯ ಪಕ್ಕದಲ್ಲಿ ಒಂದು ಮರಕ್ಕೆ ಯಾರೋ  ಒಂದು ಮೇಕೆಯನ್ನು ಕಟ್ಟಿ ಹಾಕಿದ್ದರು. 
ಮೇಕೆಗೆ ಮರದ ಬಳಿ ನಿಂತು ಸಾಕಾಗಿತ್ತು. 
ಯಾರಾದರೂ ಹಗ್ಗವನ್ನು ಬಿಚ್ಚಿದರೆ ಸಾಕು ಎಂದು ಕಾಯುತ್ತಿತ್ತು. 
ಅ ಸಮಯಕ್ಕೆ ಅಜಯ ಬೆಕ್ಕು ಮತ್ತು ನಾಯಿ ಬಂದರು. 
ಆ ಮೇಕೆ ಇವರನ್ನು ನೋಡಿ ಕೂಗಿತು. 
ನೀವು ಎಲ್ಲಿ ಹೋಗುತ್ತಿದ್ದೀರಿ ?   
ಮೂವರೂ ಹೇಳಿದರು
ನಾವು ಸಂಪತ್ತು ಸಂಪಾದಿಸಲು ಹೋಗುತ್ತಿದ್ದೇವೆ.
ಮೇಕೆ ಕೇಳಿತು ಅದು ಹೇಗೆ ಸಂಪಾದಿಸುವಿರಿ ? 
ಅಜಯ ಹೇಳಿದ ನನ್ನ ಜೊತೆ ಬಂದರೆ ನಿನಗೆ ತಿಳಿಯುವುದು.
ಮೇಕೆ ಹೇಳಿತು. 
ನಾನು ಬರುವೆ. 
ನನ್ನ ಹಗ್ಗ ಬಿಚ್ಚು ಎಂದಿತು. 
ಅಜಯ ಮೇಕೆಗೆ ಕಟ್ಟಿದ್ದ ಹಗ್ಗವನ್ನು ಬಿಚ್ಚಿದ.
ಮೇಕೆ ಅಜಯನನ್ನು ಹಿಂಬಾಲಿಸಿತು.
ಹೀಗೆ ನಾಲ್ವರೂ ಅಂದರೆ ,  ಅಜಯ ,  ಬೆಕ್ಕು ,  ನಾಯಿ ,  ಮೇಕೆ ನಡೆಯುತ್ತಿದ್ದರು.

ಒಂಟಿ ಕಾಲಿನ ಹುಂಜದ ಕಥೆ
 
ಒಂದು ಸಂಜೆ ಶಕುಂತಲಮ್ಮನವರು ಮೊಮ್ಮಗ ಅಜಯನ ಜೊತೆ ಉದ್ಯಾನವನಕ್ಕೆ ನಡೆದುಕೊಂಡು ಹೋಗಿದ್ದರು. 
ವಾಪಸು ಬರುವಾಗ ದಾರಿಯಲ್ಲಿ ಒಂದು ಚರ್ಚ್ ಮುಂದೆ ನಡೆದು ಬಂದರು. 
ಅಜಯ ತಲೆ ಎತ್ತಿ ನೋಡಿದಾಗ ಚರ್ಚ್ ಮೇಲೆ ಒಂದು ಹುಂಜದ ದಿಕ್ಸೂಚಿ ಕಂಡಿತು.
ಅಜಯ ಶಕುಂತಳಮ್ಮನವರನ್ನು ಕೇಳಿದ. 
ಅಜ್ಜಿ ಅಜ್ಜಿ ಚರ್ಚ್ ಮೇಲೆ ಯಾಕೆ ಹುಂಜದ ದಿಕ್ಸೂಚಿ ಇದೆ ? 
ದಿಕ್ಸೂಚಿಗೆ ಹುಂಜ ಬೇಕಾ ? 
ಎಂದು ಕೇಳಿದ.
ಅದಕ್ಕೆ ಶಕುಂತಲಮ್ಮನವರು ಹೇಳಿದರು ಅದಕ್ಕೊಂದು ದೊಡ್ಡ ಕತೆ ಇದೆ. 
ರಾತ್ರಿ ಮಲಗುವಾಗ ಅದರ ಕಥೆ ಹೇಳುವೆ ಎಂದರು.
ಅಜಯನಿಗೆ ರಾತ್ರಿ ಅಜ್ಜಿಯಿಂದ ಮತ್ತೊ೦ದು ಕಥೆ ಕೇಳಬಹುದು ಎಂದು ಖುಷಿಯಾಯಿತು. 
ಮನೆಗೆ ಬಂದ ಕೂಡಲೇ ಅಮ್ಮನಿಗೆ ರಾತ್ರಿ ಊಟ ಬೇಗ ಹಾಕಬೇಕು ಎಂದು ಒತ್ತಾಯಿಸತೊಡಗಿದ.
ರಾತ್ರಿ ಊಟ ಆದಮೇಲೆ  ಹಾಲು ಕುಡಿದು ಅಜ್ಜಿಯ ಕೊಠಡಿಗೆ ಹೋದ. 
ಅಜ್ಜಿ ಅಜ್ಜಿ  ನೀನು ಹುಂಜದ ಕಥೆಯನ್ನು ಹೇಳುವೆ ಎಂದಿದ್ದೆ. 
ಊಟ ಆಯಿತು. 
ಮಲಗುವ ಸಮಯ ಈಗ. 
ಕತೆ ಹೇಳು ಎಂದು ಜ್ಞಾಪಿಸಿದ.
ಸರಿ ಎಂದು ಶಕುಂತಲಮ್ಮನವರು ಕಥೆ ಹೇಳಲು ಆರಂಭಿಸಿದರು.
ಹಿಂದೆ ಒಂದು ಕಾಲದಲ್ಲಿ ಒಂದು ಕೋಳಿಮೊಟ್ಟೆಯಿಂದ ಒಂದು ಹುಂಜ ಹುಟ್ಟಿತು. 
ಅ ಹುಂಜಕ್ಕೆ ಒಂದು ಕಾಲು ಇರಲಿಲ್ಲ. 
ಅದು ಒಂದೇ ಕಾಲಿನಲ್ಲಿ ನಡೆಯುವ ಅಭ್ಯಾಸ ಮಾಡಿತು. 
ಅದಕ್ಕೆ ಒಂದು ಕಾಲು ಇಲ್ಲದಿದ್ದಕ್ಕೆ ಬೇರೆ ಸ್ನೇಹಿತರು ಕರುಣೆ ತೋರಿ ಅದು ಹೇಳಿದ್ದಕೆಲ್ಲ ಸಾಧ್ಯವಾದಷ್ಟು ಒಪ್ಪಿಕೊಂಡು ಆ ಹುಂಜಕ್ಕೆ ಬೇಸರ ಆಗದಂತೆ ನೋಡಿಕೊಂಡಿದ್ದರು. 
ಅದರಿಂದಾಗಿ ಅ ಹುಂಜಕ್ಕೆ ಸ್ವಲ್ಪ ಅಹ೦ ಇತ್ತು. 
ತಾನು ಹೇಳಿದ್ದಕ್ಕೆಲ್ಲ ಒಪ್ಪಿಕೊಂಡು ನಡೆಯುವರಿದ್ದಾರೆ ಎಂದು ಬೇರೆಯವರ ಬಗ್ಗೆ ಹೆಚ್ಚು ಯೋಚಿಸುತ್ತಿರಲಿಲ್ಲ. 
ಒಂದು ದಿನ ಅದಕ್ಕೆ ಹೊರಗಿನ ಪ್ರಪಂಚ ಹೇಗಿದೆ  ಮತ್ತು ಊರಿನ ರಾಜನನ್ನು ನೋಡಬೇಕು ಎಂದು ಅನ್ನಿಸಿತು. 
ಅದಕ್ಕೆ ಬೆಳಿಗ್ಗೆ ಬೇಗನೆ ಎದ್ದು ಊರು ಬಿಟ್ಟು ರಾಜಧಾನಿಗೆ ಹೊರಟಿತು.
ಸ್ವಲ್ಪ ದೂರ ನಡೆದಿದ್ದಾಗ  ಒಂದು ಝರಿ ಅಡ್ಡ ಬಂತು. 
ಅದಕ್ಕೆ ಹಾರುವುದಕ್ಕೆ ಆಗಲಿಲ್ಲ. 
ಅದಕ್ಕೆ ಆ ಝರಿ ಎಲ್ಲಿ ಕಿರಿದಾಗುಗುವುದೋ ಅಲ್ಲಿ ಹಾರಬಹುದು ಎಂದು ಯೋಚಿಸಿ ಝರಿ ಹರಿಯುತ್ತಾ ಇದ್ದ ದಿಕ್ಕಿನಲ್ಲಿ ನಡೆಯಲು ಶುರು ಮಾಡಿತು. 
ಸ್ವಲ್ಪ ದೂರ ನಡೆದ ಮೇಲೆ ಒಂದು ಕಡೆ  ಝರಿ ಕಿರಿದಾಗಿತ್ತು ಮತ್ತು ಅಲ್ಲಿ ಕೆಲವು ಕಡ್ಡಿಗಳು ಸೇರಿ ಝರಿಯ ನೀರು ಹರಿಯುವುದು ಕಷ್ಟವಾಗಿತ್ತು. 
ಇನ್ನೇನು ಅಲ್ಲಿ ದಾಟಬೇಕು ಎಂದು ಯೋಚಿಸುತ್ತಿರುವಾಗ ಹುಂಜಕ್ಕೆ ಒಂದು ಧ್ವನಿ ಕೇಳಿತು. 
ಆ ಧ್ವನಿ ಝರಿಯಿಂದ ಬಂದಿತು. 
ಝರಿ ಕೇಳಿತು  ಹುಂಜಣ್ಣ  ಹುಂಜಣ್ಣ  ಸ್ವಲ್ಪ ಕಡ್ಡಿಗಳನ್ನು ಪಕ್ಕಕ್ಕೆ ಹಾಕುವೆಯಾ ? 
ನನಗೆ ಹರಿಯುವುದು ಕಷ್ಟ ಆಗುತ್ತಿದೆ.
ಹುಂಜ ಹೇಳಿತು ನನಗೆ ಈಗ ಸಮಯ ಇಲ್ಲ. 
ನಾನು ಊರಿನ ರಾಜನನ್ನು ನೋಡಲು ಹೊರಟಿರುವೆ. 
ಎಂದು ಹೇಳಿ ಝರಿಯನ್ನು ಹಾರಿ ಮುಂದೆ ನಡೆಯಿತು.
ಹಾಗೆ ಹುಂಜ ನಡೆಯುತ್ತ ಇದ್ದಾಗ ಒಂದು ಕಾಡು ಅಡ್ಡ ಬಂತು. 
ಕಾಡಿನೊಳಗೆ ನಡೆಯಲು ಶುರು ಮಾಡಿದಾಗ ಯಾರೋ ಮೆಲ್ಲಗೆ ಕರೆದದ್ದು ಕೇಳಿಸಿತು. 
ಹು೦ಜಕ್ಕೆ ಹೆದರಿಕೆ ಆಯಿತು. 
ಸ್ವಲ್ಪ ಗಮನ ಕೊಟ್ಟು ಕೇಳಿದಾಗ ಅದು ಗಾಳಿ ಎಂದು ಗೊತ್ತಾಯಿತು. 
ಗಾಳಿ ಹೇಳಿತು. 
ಹುಂಜಣ್ಣ ಹುಂಜಣ್ಣ ನಾನು ಈ ಎಲೆಗಳ ಮಧ್ಯದಲ್ಲಿ ಸಿಕ್ಕಿದ್ದೀನಿ ದಯವಿಟ್ಟು ಬಿಡಿಸು.
ಹುಂಜಕ್ಕೆ ಕಿರಿಕಿರಿ ಆಯಿತು. 
ಯಾಕೆ ನನ್ನ ಪಾಡಿಗೆ ನನ್ನ ಬಿಡದೆ ಸಹಾಯ ಮಾಡು ಸಹಾಯ ಮಾಡು ಎನ್ನುತ್ತಿದ್ದಾರೆ ಎಂದು ಅಂದುಕೊಂಡು ಈಗ ನನಗೆ ಸಮಯ ಇಲ್ಲ. 
ರಾಜನನ್ನು ನೋಡುವುದಕ್ಕೆ ಹೋಗುತ್ತಿದ್ದೇನೆ. 
ನಾನು ಕತ್ತಲು ಆಗುವುದಕ್ಕೆ ಮುಂಚೆ ರಾಜನನ್ನು ನೋಡಬೇಕು ಎಂದು ಗಾಳಿಗೆ ಹೇಳುತ್ತಾ ಮುಂದೆ ನಡೆಯಲು ಶುರು ಮಾಡಿತು. 
ಸ್ವಲ್ಪ ಹೊತ್ತು ನಡೆದಾದ ನಂತರ ಕಾಡನ್ನು ಬಿಟ್ಟು ಹೊರಗೆ ಬಂದಿತ್ತು. 
ದೂರದಲ್ಲಿ ನಗರದ ಗೋಡೆ ಕಾಣುತ್ತಿತ್ತು.
ಸಂಜೆಯ ಸಮಯ ಆಗಿತ್ತು. 
ಆಕಾಶದಲ್ಲಿ ಮೋಡ ಕಪ್ಪಗೆ ಕಾಣಲು ಶುರು ಆಗಿತ್ತು. 
ಮಳೆ ಆಗುವ ಸೂಚನೆ ಇತ್ತು. 
ಹುಂಜ ಒಂದೇ ಕಾಲಿನಲ್ಲಿ ಕುಪ್ಪಳಿಸುತ್ತ ಕುಪ್ಪಳಿಸುತ್ತ ನಡೆಯುತ್ತಿತ್ತು. 
ದಾರಿಯ ಪಕ್ಕದಲ್ಲಿ ಒಂದು ಮನೆ ಇತ್ತು. 
ಅ ಮನೆಯ ಒಳಗೆ ಯಾರೂ ಕಾಣಿಸಲಿಲ್ಲ. 
ಹುಂಜಕ್ಕೆ ನಡೆದು ನಡೆದೂ ಸುಸ್ತಾಗಿತ್ತು. 
ಮನೆಯ ಮುಂದಿನ ಜಗುಲಿಯ ಮೇಲೆ ಕೂತು ಹೋಗಲು ನಿರ್ಧರಿಸಿತು. 
ಜಗಲಿಯ ಮೇಲೆ ಕೂತಾಗ ಮನೆಯ ಒಳಗಿಂದ ಯಾರೋ ಕರೆದದ್ದು ಕೇಳಿಸಿತು. 
ಹುಂಜ ಮನೆಯ ಒಳಗೆ ಹೋದಾಗ ಅದಕ್ಕೆ ಒಂದು ಒಲೆ ಕಾಣಿಸಿತು. 
ಒಲೆಯ ಮೇಲೆ ಒಂದು ಪಾತ್ರೆ ಇತ್ತು. 
ಒಲೆಯಲ್ಲಿ ಬೆಂಕಿ ಸಣ್ಣಗೆ ಉರಿಯುಲು ಕಷ್ಟ ಪಡುತ್ತಿತ್ತು. 
ಬೆಂಕಿ ಹೇಳಿತು ಹುಂಜಣ್ಣ  ಹುಂಜಣ್ಣ ನಾನು ಸತ್ತುಹೋಗುವ ಹಾಗಿದ್ದೇನೆ ಮೂಲೆಯಲ್ಲಿರುವ ಒಂದೆರಡು ಇದ್ದಿಲು ಹಾಕು.
ಹುಂಜಕ್ಕೆ ಮತ್ತೆ ಕಿರಿಕಿರಿ ಆಯಿತು. 
ಏನಪ್ಪ ಇದು ನನ್ನ ಪಾಡಿಗೆ ನನ್ನ ಯಾರೂ ಬಿಡುತ್ತಿಲ್ಲ. 
ಎಂದು ಯೋಚಿಸಿ ಹೇಳಿತು  
ನನಗೆ ಈಗ ಸಮಯ ಇಲ್ಲ. 
ನಾನು ರಾಜನನ್ನು ನೋಡಲು ಹೋಗುತ್ತಿರುವೆ.
ಎಂದು ಹೇಳಿ ಮನೆಯಿಂದ ಹೊರಗೆ ಬಂದು ತನ್ನ ಪ್ರಯಾಣ ಮುಂದುವರೆಸಿತು.
ಕೊನೆಗೂ ಅರಮನೆ ತಲುಪಿತು. 
ಆ ಅರಮನೆಗೋ ಬಹಳ ಬಾಗಿಲುಗಳು ಇದ್ದವು. 
ಅರಮನೆ ಒಳಗೆ ಹೋಗಲು ಬಾಗಿಲನ್ನು ಹುಡುಕುತ್ತ ಒಂದು ಬಾಗಿಲನ್ನು ತಟ್ಟಿತು. 
ಅ ಬಾಗಿಲು ತೆರೆದಾಗ ಅರಮನೆಯ ಅಡುಗೆಭಟ್ಟ ಕಂಡನು.. 
ಹುಂಜ ಅಡುಗೆಮನೆಯ ಬಾಗಿಲನ್ನು ತಟ್ಟಿತು. 
ಅಡುಗೆಭಟ್ಟ ಅಂದು ರಾಜನಿಗೆ ಕೋಳಿಯ ಊಟ ತಯಾರಿಸಲು ಯೋಚಿಸಿದ್ದ. 
ಹುಂಜ ಕಂಡ ಕೂಡಲೇ ಇದರಿಂದ ಅಡುಗೆ ಮಾಡಬೇಕೆಂದು ಯೋಚಿಸಿ  ಹುಂಜವನ್ನು ಹಿಡಿದು ರೆಕ್ಕೆಗಳನ್ನು ಕೀಳಲು ಶುರುಮಾಡಿದ. 
ಹುಂಜ ನೋವಿನಿಂದ ಕೂಗಲು ಶುರು ಮಾಡಿತು. 
ನನ್ನನ್ನು ಬಿಟ್ಟು ಬಿಡಿ ನಾನು ರಾಜನನ್ನು ನೋಡಲು ಬಂದಿರುವೆ. 
ಎಂದು ಕೂಗಿತು. 
ಅದಕ್ಕೆ ಅಡುಗೆಭಟ್ಟ ಹೇಳಿದ. 
ಹೌದು ನೀನು ರಾಜನನ್ನು ನೋಡುವೆ. 
ಅವನ ತಟ್ಟೆಯ ಮೇಲೆ ಇಡುತ್ತೇನೆ. 
ಎಂದು ಹೇಳಿ. 
ಕತ್ತನ್ನು ತಿರುಚಿಹಾಕಿದ. 
ಪುಕ್ಕಗಳನ್ನು ಕಿತ್ತು ಬಿಸಿ ನೀರಿಗೆ ಹಾಕಲು ಹೋದ. 
ಬಿಸಿ ನೀರನ್ನು ನೋಡಿದ ಕೂಡಲೇ ಹುಂಜ ಕೂಗಿತು ನೀರೇ ನೀರೇ ನನ್ನನ್ನು ಬೇಯಿಸಬೇಡ. 
ಎಂದು ಕೇಳಿಕೊಂಡಿತು. 
ಅದಕ್ಕೆ ಬಿಸಿ ನೀರು ಹೇಳಿತು ಬಾ ಬಾ ನಾನು ಸಹಾಯ ಕೇಳಿದಾಗ ನೀನು ಸಹಾಯಕ್ಕೆ ಬರಲಿಲ್ಲ ಈಗ ಕರುಣೆ ತೋರಿಸು ಅಂದರೆ ನಾನು ತೋರಿಸಬೇಕಾ.
 ಅದು ಸಾಧ್ಯ ಇಲ್ಲ ಎಂದು ಹೇಳಿ ಹುಂಜವನ್ನು ಚೆನ್ನಾಗಿ ಬೇಯಿಸಿತು.
ನಂತರ ಅಡುಗೆಭಟ್ಟ ಬೆಂದ ಹುಂಜವನ್ನು ಬೆಂಕಿಯ ಮೇಲೆ ಹುರಿಯಲು ಶುರು ಮಾಡಿದ. 
ಆಗ ಹುಂಜ ಕೂಗಿತು ಬೆಂಕಿ ಬೆಂಕಿ ನನ್ನನ್ನು ಸುಡಬೇಡ. 
ಅದಕ್ಕೆ ಬೆಂಕಿ ಹೇಳಿತು ಬಾ ಬಾ ನನಗೆ ಇದ್ದಿಲು ಬೇಕು ಎಂದು ಸಹಾಯ ಕೇಳಿದಾಗ ನೀನು ಸಹಾಯ ಮಾಡದೇ ಬಂದೆಯಲ್ಲಾ ಈಗ ನಿನಗೇಕೆ ಸಹಾಯ ಮಾಡಬೇಕು ಎಂದು ಹೇಳಿ ಬೆಂಕಿ ಆ ಹುಂಜವನ್ನು ಪೂರ ಕಪ್ಪಗೆ ಆಗುವಂತೆ ಸುಟ್ಟಿತು. 
ಅಡುಗೆಭಟ್ಟ ಸುಟ್ಟ ಹುಂಜವನ್ನು ನೋಡಿ ಅಯ್ಯೋ ಪೂರ ಸುಟ್ಟು ಹೋಯಿತಲ್ಲ ಎಂದು ಹೊರಗೆ ದೂರದಲ್ಲಿ ಇದ್ದ ಕಸದ ಬುಟ್ಟಿಗೆ ಎಸೆದ.
ಆಗ ಇದ್ದಕ್ಕಿದ್ದಂತೆ ಗಾಳಿ ಬೀಸಿ ಹುಂಜವನ್ನು ಗಾಳಿಯಲ್ಲಿ ಮೇಲೆ ಎತ್ತಿಕೊಂಡು ಹೋಗಲು ಶುರು ಮಾಡಿತು. 
ಹುಂಜ ಕೂಗಿ ಹೇಳಿತು  ಗಾಳಿ  ಗಾಳಿ ದಯವಿಟ್ಟು ನನ್ನನ್ನು ಕೆಳಗಿಳಿಸು. 
ಆಗ ಗಾಳಿ ಹೇಳಿತು ಓ ಹುಂಜ ನಿನ್ನ ಧ್ವನಿಯ ಪರಿಚಿಯ ನನಗಿದೆ. 
ಹಿಂದೆ ನಾನು ಕಾಡಿನಲ್ಲಿ ಸಹಾಯ ಮಾಡು ಎಂದು ಕೇಳಿದಾಗ ನೀನು ಸಮಯ ಇಲ್ಲ ಎಂದಿದ್ದೆ ಅಲ್ಲವೇ ?  
ಸರಿ ನಿನ್ನನ್ನು ಕೆಳಗಿಳಿಸುತ್ತೇನೆ ಎಂದು ಹೇಳಿ ಚರ್ಚಿನ ಮೇಲೆ ಇದ್ದ ಕಬ್ಬಿಣದ ಕಡ್ಡಿಗೆ ಎಸೆದ. 
ಆಗ ಹುಂಜ ಆ ಕಡ್ಡಿಗೆ ಸಿಕ್ಕಿ ಅಲ್ಲೇ ನಿಂತಿತು..
ಯಾರೂ ಅದನ್ನು ನೆಲದ ಮೇಲೆ ಇಳಿಸಲಿಲ್ಲ.
ಇಂದಿಗೂ ಗಾಳಿ  ಮಳೆಯ ನೀರು ಬೆಂಕಿಯಂತಹ ಸೂರ್ಯನ ಬಿಸಿಲು ನಗುತ್ತ ಹುಂಜವನ್ನು ಗೇಲಿ ಮಾಡುತ್ತಿವೆ.

ನಕ್ಷತ್ರದ ಕಥೆ

ಒಬ್ಬ ಹದಿ ಹರೆಯದ ಹುಡುಗ ಒಂದು ಸಂಜೆ ಮರದ ಕೆಳಗೆ ಕುಳಿತು ದೀರ್ಘವಾಗಿ ಯೋಚಿಸುತ್ತಿದ್ದ. 
ಅವನು ಕೆಲವೇ ತಿಂಗಳುಗಳಲ್ಲಿ ಮದುವೆಯಾಗುವನಿದ್ದ. 
ಅವನಿಗೆ ಹೆಂಡತಿ ನೋಡಿಕೊಳ್ಳುವ ಯೋಚನೆ ಮತ್ತು ಮಕ್ಕಳಾದಾಗ ಮಕ್ಕಳನ್ನು ಬೆಳಸುವ ಯೋಚನೆ ಮತ್ತು ಅದಕ್ಕೆಲ್ಲ ಬೇಕಾಗುವ ಹಣದ ಬಗ್ಗೆ ಯೋಚನೆಯಾಗಿತ್ತು. 
ಆಗ ಅವನಿಗನ್ನಿಸಿತು. 
ಅವನಲ್ಲಿ ಸ್ವಲ್ಪ ಹಣ ಇದ್ದಿದ್ದರೆ ಕೆಲವು ಕುರಿಗಳನ್ನು ಖರೀದಿಸಿ ಅವುಗಳ ಉಣ್ಣೆಯಿಂದ ಶಾಲು ಹೊಸೆದು ಹಣ ಸಂಪಾದಿಸಿ ಸಂಸಾರ ನೋಡಿಕೊಳ್ಳಬಹುದು ಎಂದುಕೊಳ್ಳುತ್ತಿದ್ದ. 
ಅದೇ ಸಮಯಕ್ಕೆ ಅವನ ಪಕ್ಕದಲ್ಲಿ ಒಬ್ಬ ಮುದುಕ ಬಂದು ಕುಳಿತ. 
ಮುದುಕ ರಾತ್ರಿ ಚಳಿಯಲ್ಲಿ ನಡುಗುತ್ತ ಕುಳಿತಿದ್ದ. 
ಹುಡುಗನಿಗೆ ಕನಿಕರ ಬಂದು ಅವನಿಗೆ ತಾನು ಕುಳಿತಿದ್ದ ಬಟ್ಟೆಯ ಮೇಲೆ ಸರಿದು ಕುಳಿತುಕೊಳ್ಳಲು ಹೇಳಿದ. 
ಬಳಿಯಲ್ಲಿ ಇದ್ದ ಶಾಲನ್ನು ಮುದುಕನಿಗೆ ಕೊಟ್ಟ ಮತ್ತು ತನ್ನ ಚೀಲದಿಂದ ಒಂದು ಚಪಾತಿ ಮತ್ತು ಫ್ಲಾಸ್ಕಿನಲ್ಲಿ ಇಟ್ಟುಕೊಂಡಿದ್ದ ಕಾಫಿಯನ್ನೂ ಸ್ವಲ್ಪ ಕೊಟ್ಟ. 
ಮುದುಕ ಅದನ್ನು ತೆಗೆದುಕೊಂಡು ಹೇಳಿದ.
ಮಗುವೆ  ನೀನು ದಯಾಮಯಿ. 
ನಿನಗೊಂದು ಗುಟ್ಟು ಹೇಳುವೆ ಎಂದ.
ಹುಡುಗ ಮುದುಕನನ್ನು ನೋಡಿದ.
ಮುದುಕ ಆಕಾಶದ ಕಡೆ ನೋಡುತ್ತಾ ಹೇಳಿದ. 
ನಿನಗೆ ಕುರಿಯ ನಕ್ಷತ್ರ ಪುಂಜ ಗೊತ್ತೇ ? 
ಹುಡುಗ ಹೇಳಿದ ಹೌದು ಎಂದು ಕೈ ಎತ್ತಿ ಆಕಾಶದಲ್ಲಿ ತೋರಿಸಿದ.
ಮುದುಕ ಹೇಳಿದ. 
ಆ ಕುರಿಯ ನಕ್ಷತ್ರ ಪುಂಜ ನೋಡುತ್ತಿರು. 
ಸ್ವಲ್ಪ ಹೊತ್ತಾದ ಮೇಲೆ ಅದು ಮಿಲ್ಕೀವೇನಲ್ಲಿ ಒದ್ದಾಡುತ್ತದೆ. 
ಸ್ವಲ್ಪ ಹಾಲು ಕುಡಿದು ಮುಂದೆ ಹೋಗುತ್ತದೆ. 
ಅದು ಹಾಲು ಕುಡಿಯಲು ನಿಂತಾಗ ನೀನೇನಾದರೂ ಬಯಕೆ ಹೇಳಿದರೆ ಆ ಬಯಕೆ ಈಡೇರುತ್ತದೆ ಎಂದನು.
ಹುಡುಗ ಕೇಳಿದ ನಿಜವಾಗಲೂ ? 
ಮುದುಕ ಹೇಳಿದ ಹೌದು. 
ಅನಂತರ ಮುದುಕನು ಎದ್ದು ತನ್ನ ಪ್ರಯಾಣವನ್ನು ಮುಂದುವರಿಸಿದನು.
ಹುಡುಗ ಆಕಾಶದತ್ತ ನೋಡುತ್ತಾ ಕುಳಿತನು. 
ನೋಡುತ್ತಿದ್ದಂತೆ ಕುರಿ ನಕ್ಷತ್ರ ಪು೦ಜವು ಮಿಲ್ಕೀವೇ ಕಡೆ ಚಲಿಸಿದ್ದನ್ನು ಕಂಡನು.
ಹಾಗೆ ಅದು ಮಿಲ್ಕೀವೇನಲ್ಲಿ ನಿಂತದ್ದನ್ನೂ ಕಂಡನು. 
ಮುದುಕ ಹೇಳಿದ್ದು ಜ್ಞಾಪಕಕ್ಕೆ ಬಂತು. 
ಮುದುಕ ಹೇಳಿದ್ದು ಸಾಧ್ಯವೇ ಎಂಬುದನ್ನು ಪರೀಕ್ಷಿಸಲು  ಹುಡುಗನು ಕಣ್ಣು ಮುಚ್ಚಿಕೊಂಡು ಕುರೀ ನಕ್ಷತ್ರ ಪು೦ಜದ ಕಡೆ ಮುಖ ಮಾಡಿ ಕೇಳಿದ  ಕುರಿಯೇ  ನಾನು ಒಂದು ಮನೆಯನ್ನು ಕೊಂಡು  ಹೆಂಡತಿ ಮಕ್ಕಳನ್ನು ಬೆಳೆಸಲು ಬೇಕಾಗುವಷ್ಟು ಹಣ ಸಂಪಾದಿಸಲು ಸಹಾಯ ಮಾಡು ಎಂದು ಮನಸ್ಸಿನಲ್ಲಿ ಹೇಳಿಕೊಂಡನು. 
ಇದ್ದಕ್ಕಿದ್ದಂತೆ ಮುಖದ ಮೇಲೆ ಗಾಳಿ ಆಡಿದಂತೆ ಆಯಿತು. 
ಕಣ್ಣು ಬಿಟ್ಟಾಗ  ಹಿಡಿಯ ತುಂಬ ಕುರಿಯ ಉಣ್ಣೆ ಹಾರುತ್ತಿತ್ತು. 
ಹುಡುಗ ಕೈ ಚಾಚಿ ಒಂದಷ್ಟು ಉಣ್ಣೆಯನ್ನು ಹಿಡಿದುಕೊಂಡನು. 
ಅವು ಬಹಳ ಮೃದುವಾಗಿ ಸುಗಂಧಮಯವಾಗಿತ್ತು. 
ಹುಡುಗ ಅದನ್ನು ಮನೆಗೆ ತಂದು ಆ ಉಣ್ಣೆಯಿಂದ ಒಂದು ಸ್ವೆಟರ್ ಹೊಲೆದನು. 
ಮಾರನೇ ದಿನ ಅದನ್ನು ಮಾರುಕಟ್ಟೆಗೆ ತೆಗೆದುಕೊಂಡು ಹೋದಾಗ ಒಬ್ಬರು ಆ ಸ್ವೆಟರನ್ನು ಬಹಳ ಸುಂದರವಾಗಿದೆ ಎಂದು ಕೊಂಡಾಡಿ ಅದನ್ನು ಖರೀದಿಸಿದರು. 
ಹುಡುಗ ಅದರ ಹಣದಿಂದ ಎರಡು ಕುರಿಗಳನ್ನು ಅಂದೇ ಮಾರುಕಟ್ಟೆಯಲ್ಲಿ ಕೊಂಡು ಮನೆಗೆ ಬಂದನು. 
ನ೦ತರ ಆ ಕುರಿಗಳಿಗೆ ಆಹಾರ ಹಾಕಿ ಚೆನ್ನಾಗಿ ಬೆಳೆಸಿದನು. 
ವರ್ಷದ ಕೊನೆಗೆ ಆ ಕುರಿಗಳು ಮೈ ತುಂಬಾ ಉಣ್ಣೆ ಬೆಳೆಸಿಕೊ೦ಡಿದ್ದವು. 
ಅವುಗಳ ಉಣ್ಣೆಯನ್ನು ಕತ್ತರಿಸಿ ಕೆಲವು ಸ್ವೆಟರ್ ಹೊಲೆದನು.
ನಂತರ ಮಾರುಕಟ್ಟೆಯಲ್ಲಿ ಮಾರಿದನು. 
ಹೀಗೆ ಕೆಲವು ವರ್ಷಗಳು ಆದ ನ೦ತರ ಅವನು ಶ್ರೀಮಂತನಾದನು. 
ಒಂದು ಮನೆಯನ್ನೂ ಕೊಂಡನು. 
ನಂತರ ಮದುವೆ ಮಾಡಿಕೊಂಡು ಮಕ್ಕಳನ್ನು ಮಾಡಿಕೊಂಡು ಆರೋಗ್ಯವಾಗಿ ಜೀವನ ಸಾಗಿಸಿದನು.

ತೋಳ ಮತ್ತು ಮೊಲದ ಕಥೆ

ಅಜಯ ರಾತ್ರಿ ಊಟ ಅದ ನಂತರ ಅಜ್ಜಿಯ ಬಳಿಗೆ ಹೋದ. 
 ಅಜ್ಜಿ ಇವತ್ತು ಒಂದು ಕತೆ ಹೇಳು  ಎಂದು ಕೇಳಿದ. 
ಶಕುಂತಲಮ್ಮ ನೀನು ಹಾಲು ಕುಡಿದು ಬಾ ನಂತರ ಹೇಳುವೆ ಎಂದರು. 
ಅಜಯ ಸರಿ ಎಂದು ಅಡುಗೆಮನೆಗೆ ಓಡಿದ. 
ಅಮ್ಮ ಅಮ್ಮ ಹಾಲು ಕೊಡು ಎಂದು ಅಮ್ಮನನ್ನು ಪೀಡಿಸತೊಡಗಿದ. 
ಅಮ್ಮ ಹೇಳಿದಳು ನಾನು ಹಾಲನ್ನು ಬಿಸಿ ಮಾಡಿ ತರುವೆ. 
ಅಜ್ಜಿಯ ಹತ್ತಿರ ಇರು. 
ಹಾಲು ತರುತ್ತೇನೆ  ಎಂದಳು. 
ಅಜಯ ಮತ್ತೆ ಶಕುಂತಳಮ್ಮನವರ ಹತ್ತಿರ ಓಡಿದ. 
ಅಜ್ಜಿ ಅಜ್ಜಿ  ಅಮ್ಮ ಹಾಲು ಬಿಸಿ ಮಾಡಿ  ತರುತ್ತಾಳಂತೆ ನೀನು ಕತೆ ಶುರು ಮಾಡು ಎಂದು ಹೇಳಿದ. 
ಶಕುಂತಲಮ್ಮ ತೋಳ ಮತ್ತು ಮೊಲದ ಕತೆ ಹೇಳಲು ಶುರು ಮಾಡಿದರು.

ಒಮ್ಮೆ ಕಾಡಿನಲ್ಲಿ ಒಂದು ತೋಳ ವಾಸಿಸುತ್ತಿತ್ತು. 
ಆ ತೋಳ ಒಂದು ಆಸೆಬುರುಕ ತೋಳ. 
ಅಂದರೆ ಅತಿ ಆಸೆ ತೋಳ. 
ಒಂದು ದಿನ ಅದಕ್ಕೆ ಮೊಲವನ್ನು ತಿನ್ನಬೇಕು ಎನ್ನಿಸಿ ಮೊಲವನ್ನು ಹುಡುಕುತ್ತ ಕಾಡಿನಲ್ಲಿ ಹೊರಟಿತು.
ಅದಕ್ಕೆ ಒಂದು ಮೊಲ ಕಂಡಿತು.
ಮೊಲವನ್ನು ಹಿಡಿಯಲು ಅಟ್ಟಿಸಿಕೊಂಡು ಹೋಯಿತು. 
ಮೊಲ ಅತೀ ವೇಗವಾಗಿ ಓಡುತ್ತಿತ್ತು. 
ತೋಳವೂ ಕೂಡ ದಾಪುಗಾಲು ಹಾಕುತ್ತಾ ವೇಗವಾಗಿ ಅಟ್ಟಿಸಿಕೊಂಡು ಹೋಗಿತ್ತು. 
ಮೊಲ ಹಾಗೆ ಓಡುತ್ತಾ ಓಡುತ್ತಾ ಕಾಡು ಬಿಟ್ಟು ಊರ ಕಡೆ ಓಡಿತು. 
ಮೊಲ ಯೋಚಿಸಿತು  ಊರಿಗೆ ಹೋದರೆ ಜನರು ತೋಳವನ್ನು ಓಡಿಸುತ್ತಾರೆ ಆಗ ತಾನು ತೋಳನಿಂದ ಪಾರಾಗಬಹುದು ಎಂದು. 
ಊರ ಆಚೆಯಲ್ಲಿ ಇದ್ದ ಭಾವಿಯ ಹತ್ತಿರ ಬಂದಿತು. 
ಆ ಭಾವಿಗೆ ಯಾರೋ ಒಂದು ಬಕೆಟನ್ನು ಕಟ್ಟಿದ್ದರು. 
ಮೊಲ ಓಡುತ್ತ ಆ ಬಕೆಟ್ ಒಳಗೆ ಹಾರಿ ಕುಳಿತಿತು. 
ಅದು ಕುಳಿತ ಕೂಡಲೇ ಅದರ ಭಾರಕ್ಕೆ ಅದು ಭಾವಿಯೊಳಗೆ ದೊಡ್ಡ ಶಬ್ದ ಮಾಡುತ್ತ ಬಿದ್ದಿತು.
ಭಾವಿಯ ಒಳಗೆ ಒಂದು ಖಾಲಿ ಬಕೆಟನ್ನು ಹಗ್ಗಕ್ಕೆ ಕಟ್ಟಿದ್ದರು. 
ಆ ಖಾಲಿ ಬಕೆಟ್ ಮೇಲೆ ಬಂತು. 
ತೋಳ ಮೊಲವನ್ನು ಹುಡುಕುತ್ತ ಬಂದಾಗ ಭಾವಿಯ ಮೇಲಿದ್ದ ಬಕೆಟ್ ಅಲ್ಲಾಡುತ್ತಿತ್ತು.. 
ಅದನ್ನು ಗಮನಿಸಿದ ತೋಳಕ್ಕೆ ತಿಳಿಯಿತು ಮೊಲ ಭಾವಿಯ ಒಳಗೆ ಬಿದ್ದಿದೆ ಎಂದು. 
ಭಾವಿಯ ಮೇಲೆ ನಿಂತು ತೋಳ ಕೂಗಿತು.
ಮೊಲವೇ ಮೊಲವೇ ನೀನು ಭಾವಿಯ ಕೆಳಗೆ ಏನು ಮಾಡುತ್ತಿರುವಿ ? 
ಮೊಲ ಹೇಳಿತು. 
ನಾನು ಇಲ್ಲಿ ಮೀನು ಹಿಡಿಯುತ್ತಿರುವೆ. 
ರಾತ್ರಿ ಊಟಕ್ಕೆ ಸುಟ್ಟ ಮೀನುಗಳನ್ನು ತಿನ್ನುವೆ ಎಂದು ಕೂಗಿತು.
ಅದನ್ನು ಕೇಳಿದ ತೋಳಕ್ಕೆ ಖುಷಿ ಆಯಿತು. 
ಏಕೆಂದರೆ ಮೊಲ ಭಾವಿಯಲ್ಲಿ ಸಿಕ್ಕಿಬಿದ್ದಿದೆ. 
ಇನ್ನು ಅದನ್ನು ಹಿಡಿಯುವುದು ಸುಲಭ. 
ಆದರೆ ಮೊಲವನ್ನು ಹೊರಗೆ ಹೇಗೆ ಎಳೆಯುವುದು ಎಂದು ಯೋಚನೆ ಆಯಿತು.
ಆ ಸಮಯಕ್ಕೆ ಭಾವಿಯ ಕೆಳಗಿದ್ದ ಮೊಲ ಕೂಗಿ ಕರೆಯಿತು. 
ತೋಳಣ್ಣ ತೋಳಣ್ಣ ನೀನು ಕೆಳಗೆ ಬಂದರೆ ಇಬ್ಬರು ಬಹಳ ಮೀನು ಹಿಡಿಯಬಹುದು. 
ಬಾ ಎಂದು ಕೂಗಿ ಕರೆಯಿತು.
ತೋಳಕ್ಕೆ ಮೊಲದ ಜೊತೆ ಮೀನು ತಿನ್ನಬಹುದು ಎಂದು ಬಾಯಿಯಲ್ಲಿ ಜೊಲ್ಲು ಸುರಿಯತೊಡಗಿತು.
ತೋಳ ಹೇಳಿತು ನಾನು ಹೇಗೆ ಕೆಳಗೆ ಬರಲಿ 
ಮೊಲ ಹೇಳಿತು. ಅದು ಬಹಳ ಸುಲಭ. ಮೇಲಿರುವ ಬಕೆಟ್ ಒಳಗೆ ಕುಳಿತುಕೋ  ಕೂಡಲೇ ನೀನು ಕೆಳಗೆ ಬರುವೆ ಎಂದಿತು.

ಮೊಲವನ್ನು ತಿನ್ನುವ ಆಸೆಯಿಂದ ತೋಳ ಹೆಚ್ಚು ಯೋಚಿಸಲಿಲ್ಲ. 
ಕೂಡಲೇ ಬಕೆಟ್ ಮೇಲೆ ಹಾರಿ ಕುಳಿತಿತು. 
ಕುಳಿತ ಕೂಡಲೇ  ತೋಳದ ಭಾರಕ್ಕೆ ತೋಳ ಭಾವಿಯ ಒಳಗೆ ಬೀಳಲು ಶುರು ಮಾಡಿತು. 
ಕೆಳಗೆ ಮೊಲ ಕುಳಿತಿದ್ದ ಬಕೆಟ್ ಮೇಲೆ ಬರಲು ಶುರು ಆಯಿತು. 
ಕ್ಷಣದಲ್ಲಿ ಮೊಲ ಭಾವಿಯ ಮೇಲೆ ಬಂದಿತು ತೋಳ ಭಾವಿಯ ಕೆಳಗೆ ಬಿದ್ದಿತು.
ಮೊಲ ಬಕೆಟಿನಿಂದ ಹೊರಗೆ ಹಾರಿ ತೋಳದ ಪೆದ್ದುತನಕ್ಕೆ ನಗುತ್ತ ಕಾಡಿನತ್ತ ಹೊರಟಿತು. 
ತೋಳ ಭಾವಿಯ ಒಳಗೆ ಮೀನು ಹುಡುಕಲು ಶುರು ಮಾಡಿತು. 
ಆದರೆ ಭಾವಿಯ ಒಳಗೆ ಒಂದು ಮೀನೂ ಇರಲಿಲ್ಲ. 
ಭಾವಿಯ ಒಳಗೆ ಒಂದೇ ಕುಳಿತು ಯಾರಾದರೂ ನೀರು ಸೇದಲು ಬರುವರೋ ಎಂದು ಕಾಯುತ್ತ ಕುಳಿತಿತು. 
ಹಾಗಾಗಿ ಅದಕ್ಕೆ ಮೊಲವೂ ಸಿಕ್ಕಲಿಲ್ಲ ಮೀನೂ ಸಿಕ್ಕಲಿಲ್ಲ.

ಮರಕುಟುಕದ ಕಥೆ.

ಅದೊ೦ದು ಶನಿವಾರ ಬೆಳಿಗ್ಗೆ. 
ಅಜಯ ಅಜ್ಜಿಯ ಜೊತೆ ಪಾರ್ಕಿಗೆ ಹೋಗಿದ್ದ. 
ಪಾರ್ಕಿನಲ್ಲಿ ನಡೆಯುತ್ತಿದ್ದಾಗ ಒಂದು ಮರದ ಮೇಲಿಂದ ಕುಟುಕುವ ಶಬ್ದ ಕೇಳಿ ಬಂತು. 
ಅಜಯ ತಲೆಯನ್ನು ಮೇಲೆ ಎತ್ತಿ ನೋಡಿದಾಗ ಒ೦ದು ಪಕ್ಷಿ ಮರವನ್ನು ಕುಟುಕುತ್ತಾ ಇತ್ತು.
ಅಜಯ ಕೇಳಿದ  ಅಜ್ಜಿ ಅದು ಯಾವ ಪಕ್ಷಿ. 
ಅದು ಏಕೆ ಮರವನ್ನು ಕುಟುಕುತ್ತಿದೆ ? 
ಅಜ್ಜಿ ಹೇಳಿದರು ಆ ಪಕ್ಷಿಯನ್ನು ಮರಕುಟುಕ ಎನ್ನುತ್ತಾರೆ. 
ಅದಕ್ಕೊಂದು ಕಥೆ ಇದೆ. 
ರಾತ್ರಿ ಮಲಗುವ ಸಮಯಕ್ಕೆ ಆ ಕಥೆ ಹೇಳುತ್ತೇನೆ ಎಂದರು. 
ಅಜಯನಿಗೆ ರಾತ್ರಿಯವರೆಗೂ ಕಾಯಲು ಇಷ್ಟ ಇರಲಿಲ್ಲ.
ಅಜಯ್ ಹೇಳಿದ ಮಧ್ಯಾಹ್ನ ಊಟ ಆದ ಮೇಲೆ ನಾನು ಮಲಗಬೇಕು. ಆಗ ಹೇಳುವೆಯಾ ?  ಎಂದು ಕೇಳಿದ.
ಅಜ್ಜಿ ಸರಿ ಎಂದು ಒಪ್ಪಿಗೆ ಕೊಟ್ಟರು. 
ಮಧ್ಯಾಹ್ನ ಊಟ ಮಾಡಿ ಅಜ್ಜಿ ಮಲಗಿಕೊಳ್ಳಲು ಸಿದ್ಧತೆ ನಡೆಸುವಾಗ  ಅಜಯ ಅಜ್ಜಿಯ ಕೊಠಡಿಗೆ ಬಂದನು.
ಹಾಸಿಗೆಯ ಮೇಲೆ ಕುಳಿತು ಅಜ್ಜಿ ಅಜ್ಜಿ ನೀನು ಮರಕುಟುಕದ ಕಥೆ ಹೇಳುವೆ ಎಂದಿದ್ದೆ. 
ಹೇಳು ಎಂದು ಒತ್ತಾಯ ಮಾಡಲು ಶುರು ಮಾಡಿದ.
ಅಜ್ಜಿ ಸರಿ ಎಂದು ತನ್ನ ಪಕ್ಕಕ್ಕೆ ಮಲಗಿಸಿಕೊಂಡು ಮರಕುಟುಕದ ಕಥೆ ಹೇಳಲು ಶುರು ಮಾಡಿದರು.
ಬಹಳ ಹಿಂದೆ ಒಂದು ಊರಿನಲ್ಲಿ ಒಬ್ಬ ಹೆಂಗಸು ಇದ್ದಳು. 
ಆ ಹೆಂಗಸು ಮನೆಯಲ್ಲಿ  ಒಬ್ಬಳೇ ವಾಸಿಸುತ್ತಿದ್ದಳು. 
ಅವಳಿಗೆ ಸ್ವಲ್ಪ ಕೆಟ್ಟ ಬುದ್ದಿ ಇತ್ತು.  
ಅವಳು ಹೇಳಿದಂತೆ ಯಾವುದನ್ನೂ ಮಾಡುತ್ತಿರಲಿಲ್ಲ. 
ಮತ್ತು ಹಠ ಮಾಡಿ ತನಗೆ ಬೇಕಾದದ್ದನ್ನು ಮಾಡಿಕೊಳ್ಳುತ್ತಿದ್ದಳು. 
ಹಾಗಾಗಿ ಅವಳ ಸ್ನೇಹಿತರು ಅವಳನ್ನು ತಾವು ಮಾಡುತ್ತಿದ್ದ ಕೆಲಸಗಳಿಗೆ ಕರೆಯುತ್ತ ಇರಲಿಲ್ಲ.  
ಹಾಗಾಗಿ ಅವಳಿಗೆ ಹೆಚ್ಚು ಸ್ನೇಹಿತರು ಇರಲಿಲ್ಲ. 
ಒಂದು ದಿನ ಅವಳು ಮನೆಯ ಮುಂದೆ ನಿಂತಿದ್ದಾಗ ಒಬ್ಬ ಹುಡುಗನು ಅವಳ ಮನೆ ಮುಂದೆ ನಡೆದು ಹೋಗುತ್ತಿದ್ದನು. 
ಆ ಹುಡುಗ ಆ ಊರಿಗೆ ಹೊಸದಾಗಿ ಬಂದಿದ್ದನು. 
ಅವನನ್ನು ಯಾರೂ ಹಿಂದೆ ನೋಡಿರಲಿಲ್ಲ. 
ಈ ಹೆಂಗಸಿಗೆ ಅ ಹುಡುಗನ ಬಗ್ಗೆ ತಿಳುದುಕೊಳ್ಳುವ ಮನಸ್ಸಿನಿಂದ ಮತ್ತು ಅವನನ್ನು ಸ್ನೇಹಿತನನ್ನಾಗಿ ಮಾಡಿಕೊಳ್ಳಬಹುದು ಎಂದು ಯೋಚಿಸಿ  ಆ ಹುಡುಗನನ್ನು ಕರೆದಳು.
 ಹೇಯ್ ಹುಡುಗ ಬಾ ಇಲ್ಲಿ.
ಆ ಹುಡುಗ ಬಂದನು.
ಹೆಂಗಸು ಕೇಳಿದಳು ನೀನು ಯಾರು ? 
ನಿನ್ನ ಹೆಸರೇನು ? 
ಆ ಹುಡುಗ ಹೇಳಿದ.  
ನಾನೊಬ್ಬ ಮಾಂತ್ರಿಕ.
ನನ್ನ ಹೆಸರು ವಿನಯ.
ಆ ಹುಡುಗನು ಬೆನ್ನ ಮೇಲೆ ಒಂದು ಗಂಟು ಇಟ್ಟುಕೊಂಡಿದ್ದನು.
ಆ ಗಂಟು ಆಗಾಗ್ಗೆ ಅಲ್ಲಾಡುತಿತ್ತು.
ಅಂದರೆ ಅದರೊಳಗೆ ಬಹುಶಃ ಯಾವುದೋ ಪ್ರಾಣಿ ಇದ್ದ ಹಾಗಿತ್ತು.
ಹೆಂಗಸಿಗೆ ಅ ಗಂಟಿನಲ್ಲಿ ಏನು ಇದೆ ಎಂಬ ಕುತೂಹಲವಾಯಿತು.
ಅ ಹುಡುಗನನ್ನು ಕೇಳಿದಳು. 
ನಿನ್ನ ಗಂಟು ಅಲ್ಲಾಡುತ್ತ ಇದೆ. 
ಅದರಲ್ಲಿ ಏನು ಇದೆ ಎಂದು ಹೇಳುವೆಯಾ ? 
ಹುಡುಗ ಹೇಳಿದ. 
ಈ ಗಂಟಿನಲ್ಲಿ ಏನು ಇದೆ ಎಂದು ಕೇಳಬೇಡ. 
ನನಗೆ ಸ್ವಲ್ಪ ಕೆಲಸ ಇದೆ. 
ನೀನು ಈ ಗಂಟು ತೆಗೆಯುವುದಿಲ್ಲಾ ಎಂದರೆ ಈ ಗಂಟು ನಿನ್ನಲ್ಲಿ ಇಡುತ್ತೇನೆ. 
ನೀನು ಗಂಟು ತೆಗೆದರೆ ಅದರ ಒಳಗಿರುವುದನ್ನು ಹಿಡಿಯುವುದು ಕಷ್ಟ. 
ನೀನೇನಾದರೂ ತೆಗೆದರೆ ನೀನು ಅದನ್ನೆಲ್ಲಾ ಹಿಡಿದುಕೊಡಬೇಕು. 
ಹಾಗಿದ್ದರೆ ಮಾತ್ರ ನಿನಗೆ ಗಂಟು ಕೊಡುವೆ.
ಹೆಂಗಸು ಸರಿ ಎಂದಳು. 
ಹುಡುಗ ಆ ಗಂಟನ್ನು ಹೆಂಗಸಿಗೆ ಕೊಟ್ಟನು.
ಆ ಹೆಂಗಸು ಆ ಗಂಟನ್ನು ಮನೆಯ ಒಳಗೆ ತಂದು ಇಟ್ಟಳು. 
ಮಧ್ಯಾಹ್ನ ಊಟ ಮಾಡಿ ಮಲಗಲು ಹಾಸಿಗೆ ಸರಿಪಡಿಸುತ್ತಿದ್ದಳು. 
ಮೂಲೆಯಲ್ಲಿದ್ದ ಗಂಟು ಅಲ್ಲಾಡಿದ ಹಾಗೆ ಅನ್ನಿಸಿತು. 
ಹೆಂಗಸಿಗೆ ಕುತೂಹಲ ಆಯಿತು. 
ಅದು ಮೊಲ ಆಗಿದ್ದರೆ ಅದರ ಜೊತೆ ಆಡಬಹುದು ಅನ್ನಿಸಿತು. 
ಅದು ಇಲಿಯಾಗಿದ್ದರೆ ಎಂದು ಯೋಚಿಸಿ ಹೆದರಿಕೆ ಆಯಿತು. 
ಅದು ಪಕ್ಷಿಯಾಗಿದ್ದರೆ  ಅದು ಹಾರಿ ಹೋದರೆ ಏನು ಮಾಡುವುದು ಎಂದು ಯೋಚನೆ ಹತ್ತಿತು. 
ಅದು ಪಕ್ಷಿಯಾಗಿದ್ದರೆ ಹಾರಿಹೊಗದೆ ಇರಲಿ ಎಂದು ಕಿಟಕಿ ಬಾಗಿಲ ಎಲ್ಲಾ ಮುಚ್ಚಿದಳು. 
ಮೆಲ್ಲನೆ ಗಂಟಿನ ಹತ್ತಿರ ಹೋಗಿ  ಗಂಟನ್ನು ಮುಟ್ಟಿದಳು.
ಮುಟ್ಟಿದ ಕೂಡಲೆ ಗಂಟು ಎಡಕ್ಕೂ ಬಲಕ್ಕೂ ಅಲ್ಲಾಡಿತು. 
ಅದು ಅಲ್ಲಾಡಿದುದನ್ನು ನೋಡಿದಾಗ ಇವಳಿಗೆ ಗಡಿಯಾರದ ಲೋಲಕ ಅಲ್ಲಾಡಿದಂತೆ ಕಾಣಿಸಿತು. 
ಗಂಟನ್ನು ಮೆಲ್ಲನೆ ಸ್ವಲ್ಪ ಸಡಿಲ ಮಾಡಿದಳು. 
ಗಂಟು ಮೇಲಕ್ಕೂ ಕೆಳಕ್ಕೂ ಚೆಂಡಿನಂತೆ ಪುಟಪುಟ ಎಂದು ಕುಪ್ಪಳಿಸಿತು.
ಗಂಟು ತೆಪ್ಪಗೆ ಕುಳಿತ ಮೇಲೆ ಗಂಟನ್ನು ಬಿಚ್ಚುತ್ತಿದಂತೆ ಒಂದು ಮಿಡತೆ ಹೊರಗೆ ಬಂತು. 
ಹೆಂಗಸು ಕಿಟಾರನೆ ಚೀರುತ್ತಾ ಗಂಟನ್ನು ದೂರ ಎಸೆದಳು. 
ಗಂಟು ಈಗ ಪೂರ ಬಿಚ್ಚಿಕೊಂಡಿತು. 
ಅದರೊಳಗಿಂದ ಬಹಳ ಮಿಡತೆಗಳು ಹುಳಗಳು ಇರುವೆಗಳು ಮತ್ತು ಅನೇಕ ಕೀಟಗಳು ಹೊರಬಂದು ಅ ಹೆಂಗಸಿಗೆ ಮುತ್ತಿಗೆ ಹಾಕಿದವು. 
ಕಿಟಕಿ ತೆಗೆದರೆ ಆ ಕೀಟಗಳು ಹೊರಗೆ ಹೋಗುವುವು ಎಂದು ಕಿಟಕಿಯನ್ನು ತೆಗೆದಳು. 
ತೆಗೆದ ಕೂಡಲೇ ಅವಳಿಗೆ ಮಾಂತ್ರಿಕ ಹುಡುಗ ಕಾಣಿಸಿದನು. 
ಮಾಂತ್ರಿಕ ಹುಡುಗನು ನಗುತ್ತ ಹೇಳಿದ. 
ನೀನು ಹೇಳಿದಂತೆ ನಡೆದುಕೊಳ್ಳಲಿಲ್ಲ. 
ಅದರಿಂದ ನೀನು ಈ ಕೀಟಗಳನ್ನೆಲ್ಲ ತಂದು ಗಂಟಿನೊಳಗೆ ಇಡು ಎಂದು ಹೇಳಿದನು. 
ಹೆಂಗಸಿಗೆ ಕೀಟಗಳನ್ನು ಹೇಗೆ ಹಿಡಿಯುವುದು ಎಂದು ತಿಳಿಯಲಿಲ್ಲ.
ಆವಳು ಹುಡುಗನನ್ನು ಕೇಳಿದಳು ನಾನು ಹೇಗೆ ಈ ಕೀಟಗಳನ್ನು ಹಿಡಿಯಲಿ ಎಂದು.
ಆಗ ಆ ಮಾಂತ್ರಿಕ ಹುಡುಗನು ಹೆಂಗಸನ್ನು ಒಂದು ಪಕ್ಷಿಯನ್ನಾಗಿ ಮಾರ್ಪಡಿಸಿದನು. 
ಆ ಪಕ್ಷಿ ಇಂದಿಗೂ ಎಲ್ಲ ಕಡೆ ಕೀಟಗಳನ್ನು ಹುಡುಕುತ್ತ ಇದೆ. 
ಮರದ ತೊಗಟೆಯ ಒಳಗೆ ಏನಾದರೂ ಕೀಟ ಅಡಗಿದೆಯೇ ಎಂದು ಮರವನ್ನು ಕುಟುಕೀ ಕುಟುಕೀ ಕೀಟ ಕಾಣದೆ ಎಲ್ಲ ಕಡೆ ಹಾರುತ್ತಾ ಹುಡುಕುತ್ತಾ ಇರುತ್ತದೆ.
ಹೀಗೆಂದು ಕಥೆಯನ್ನು ಶಕುಂತಲಮ್ಮ ಮುಗಿಸಿ ಅಜಯನ ಕಡೆ ನೋಡಿದರು. 
ಅಜಯ ಅಷ್ಟು ಹೊತ್ತಿಗೆ ಕಣ್ಣು ಮುಚ್ಚಿ ನಿದ್ದೆ ಮಾಡಿಬಿಟ್ಟಿದ್ದ.

ಅಪಘಾತಕ್ಕೆ ಯಾರು ಹೊಣೆ

 ಅಪ್ಪಾ ನನ್ನ ಗೆಳೆಯ ವಿಶ್ವ ಇದ್ದಾನಲ್ಲಾ ,ಅವರ ಅಪ್ಪನಿಗೆ ನಿನ್ನೆ ಬೈಕ್ ಅಪಘಾತವಾಗಿ ಆಸ್ಪತ್ರೆಯಲ್ಲಿದ್ದಾರಂತೆ. 
ಹೋಗಿ ನೋಡಿಕೊಂಡು ಬರೋಣವಾ ಎಂದು ತೇಜಸ್ ಅವರ ಅಪ್ಪನನ್ನು ಕೇಳಿದಾಗ ಮರಿಯಪ್ಪನವರು ಮರುಮಾತಿಲ್ಲದೆ ಒಪ್ಪಿದರು.
ಹಾಗೆ ನೋಡಿದರೆ ಮರಿಯಪ್ಪನವರಿಗೆ ವಿಶ್ವನ ಅಪ್ಪ ರಾಮಚಂದ್ರಪ್ಪ ಚೆನ್ನಾಗಿ ಪರಿಚಿತರು. 
ಸ್ವಂತ ಮನೆ ಕಟ್ಟಿಸಿಕೊಂಡು ಬೇರೆ ಬಡವಾಣೆಗೆ ಬರುವ ಮುನ್ನ ಇಬ್ಬರ ಮನೆಯೂ ಅಕ್ಕಪಕ್ಕದ ಬೀದಿಯಲ್ಲಿತ್ತು. 
ವಿಶ್ವ ಮತ್ತು ತೇಜಸ್ ಉತ್ತಮ ಸ್ನೇಹಿತರಾದ್ದರಿಂದ ಇವರಿಬ್ಬರ ಭೇಟಿಯೂ ಮೊದಲೆಲ್ಲಾ ಆಗಾಗ ಆಗುತ್ತಿತ್ತು. 
ಇತ್ತೀಚೆಗೆ ಹೊಸಮನೆಗೆ ಬಂದ ಮೇಲೆ ಭೇಟಿ ಅಪರೂಪವಾಗಿತ್ತು.

ಆಸ್ಪತ್ರೆಗೆ ಹೋದಾಗ ರಾಮಚಂದ್ರಪ್ಪನವರಿಗೆ ಕಾಲಿಗೆ ಪ್ಲಾಸ್ಟರ್ ಹಾಕಿ ಮಲಗಿಸಿದ್ದರು. 
ಕಾಲಿನ ಮೂಳೆಯೊಂದು ಮುರಿದಿದೆಯೆಂದೂ , ಮತ್ತೇನೂ ಹೆಚ್ಚಿನ ಏಟು ಬಿದ್ದಿಲ್ಲವೆಂದೂ ರಾಮಚಂದ್ರಪ್ಪ ಹೇಳಿದರು. 
ಇದೆಲ್ಲಾ ಹೇಗಾಯ್ತು ಸಾರ್ ಅಂತ ಮರಿಯಪ್ಪನವರು ಕೇಳಿದಾಗ ರಾಮಚಂದ್ರಪ್ಪನವರು ಹೇಳಿದರು.
ಸಾರ್ ನಿನ್ನೆ ರಾತ್ರಿ ಏಳೂವರೆ ಸುಮಾರಿಗೆ ದುರ್ಗಮ್ಮನ ಗುಡಿ ಪಕ್ಕದ ರಸ್ತೆಯಲ್ಲಿ ಮನೆ ಕಡೆ ಬೈಕ್‍ನಲ್ಲಿ ಬರುತ್ತಿದ್ದೆ. 
ಎದುರಿನಿಂದ ಜೋರಾಗಿ ಇನ್ನೊಂದು ಬೈಕ್ ಬಂದು ಡಿಕ್ಕಿಯಾಯಿತು. 
ಯಾರೋ ಕಾಲೇಜು ಹುಡುಗ  ಬಹಳ ಬೇಜವಾಬ್ದಾರಿಯಿಂದ ಓಡಿಸುತ್ತಿದ್ದ ಇವತ್ತಿನ ಮಕ್ಕಳೇ ಹೀಗೆ ಸಾರ್ ಸ್ವಲ್ಪವೂ ಎಚ್ಚರ ಇರಲ್ಲ. 
 ಆದರೆ ,ಅದು ಏಕಮುಖ ರಸ್ತೆಯಲ್ಲವೇ ಸಾರ್ ,ನೀವು ಅದರಲ್ಲಿ ನಿಮ್ಮ ಮನೆಯ ಕಡೆ ಹೋಗುವಂತಿಲ್ಲ. ಮರಿಯಪ್ಪ ಕೇಳಿದರು.
 ಹೌದೂರಿ ,ನನಗೆ ಗೊತ್ತು. ಆದರೆ ಅಲ್ಲೇನು ಜಾಸ್ತಿ ವಾಹನ ಸಂಚಾರ ಇರಲ್ಲ. ಅದು ಬಿಟ್ಟು ಈಚೆ ರಸ್ತೆಯಿಂದ ಹೋದರೆ ನಮ್ಮ ಮನೆಗೆ ಅರ್ಧ ಮೈಲು ಹೆಚ್ಚಾಗುತ್ತೆ. 
ನಾನು ದಿನಾ ಅಲ್ಲೇ ಹೋಗೋದು. ಅಲ್ಲಿರೋ ಪೋಲೀಸ್ ಕೂಡ ಗೊತ್ತಿರೋನೇ ಆಗಿರೋದರಿಂದ ಅವನು ಏನೂ ಹೇಳಲ್ಲ. 
ನಾನು ನಿಧಾನವಾಗೇ ಹೋಗ್ತಿದ್ದೆ ಸಾರ್ ಈಗಿನ ಕಾಲದ ಹುಡುಗರಿಗೆ ಗಾಡಿ ಸಿಕ್ಕಿಬಿಟ್ಟರೆ ಎಲ್ಲಾ ಮರೆತುಬಿಡುತ್ತಾರೆ ಇವರಿಗೆಲ್ಲಾ ಪೋಲಿಸರು ಚೆನ್ನಾಗಿ ತದುಕಬೇಕು ರಾಮಚಂದ್ರಪ್ಪ ಅಸಹನೆಯಿಂದ ಹೇಳಿದರು.

ಮರಿಯಪ್ಪನವರು ಮತ್ತೇನೂ ಮಾತನಾಡದೆ ಅವರಿಗೆ ಬೇಗ ಹುಷಾರಾಗುವಂತೆ ಶುಭ ಕೋರಿ ಮನೆಗೆ ಬಂದರು.
ರಾತ್ರಿ ಊಟವಾದ ಮೇಲೆ ತೇಜಸ್ ಕೇಳಿದ , ಅಪ್ಪಾ ವಿಶ್ವನ ಅಪ್ಪ ಪಾಪ ಅಲ್ವಾ ಯಾರದೋ ತಪ್ಪಿಗೆ ಇವರು ಕಷ್ಟ ಅನುಭವಿಸಬೇಕು. 
 ತಪ್ಪು ಇವರದ್ದೇ ಮಗು , ಮನೆಗೆ ಹತ್ತಿರ ಆಗುತ್ತೆ ಅಂತ ಏಕಮುಖ ರಸ್ತೆಯಲ್ಲಿ ಇವರು ಹೋಗಬಾರದು. 
ಇವರಿಗಾದ ನೋವಿನಿಂದ ಅವರು ಬೇರೆಯವರ ಮೇಲೆ ತಪ್ಪು ಹೊರಿಸುತ್ತಿದ್ದಾರೆ ಅಷ್ಟೇ 
 ಆದರೆ ಪೋಲೀಸರು ಅವರಿಗೆ ಏನೂ ಹೇಳುತ್ತಾ ಇರಲಿಲ್ಲ ಅಲ್ವಾ ? 
ಅವರು ಅದನ್ನು ನೋಡುತ್ತಾ ಸುಮ್ಮನೆ ಇದ್ದರೆ ಇವರದ್ದೇನು ತಪ್ಪು.  ತೇಜಸ್ ಕೇಳಿದ.
ಮಗೂ ಕಾನೂನುಗಳನ್ನು ಮಾಡಿರೋದು ನಮ್ಮ ಅನುಕೂಲಕ್ಕಾಗಿ. 
ಪೋಲೀಸ್ ಇರಲಿ ಇಲ್ಲದೇ ಇರಲಿ ನಾವು ಅದನ್ನು ಪಾಲಿಸಬೇಕು. 
ಅದೂ ಅಲ್ಲದೆ ಎಲ್ಲೋ ಒಬ್ಬಿಬ್ಬರು ಕಾನೂನನ್ನು ಮುರಿದರೆ ಪೋಲೀಸರು ಹಿಡಿಯಬಹುದು. 
ನೂರಕ್ಕೆ ಐವತ್ತು ಜನ ಅದನ್ನು ಮುರಿದರೆ ಅವರು ಏನು ಮಾಡೋಕಾಗುತ್ತೆ ಹೇಳು. 
 ಹೌದಲ್ವಾ ಅಪ್ಪಾ , ನಾನು ಯೋಚನೆ ಮಾಡಿಯೇ ಇರಲಿಲ್ಲ. 
 ಅಷ್ಟೇ ಅಲ್ಲ ಮಗೂ , ಯಾರಿಗೂ ಗೊತ್ತಾಗೋಲ್ಲ ಅಥವಾ ಹೇಗೂ ಪೋಲೀಸರ ಕೈಗೆ ಸಿಕ್ಕಿಬೀಳೋಲ್ಲ ಅಂತ ಕಳ್ಳತನ ಮಾಡಬಹುದಾ ?  
ಸಿನಿಮಾ ಟಾಕೀಸ್‍ನಲ್ಲಿ ಅಥವಾ ರೈಲ್ವೇ  ಕ್ಯೂನಲ್ಲಿ ತಡ ಆಗುತ್ತೆ ಅಂತ ಕ್ಯೂ ಜಂಪ್ ಮಾಡೋದು ಸರಿಯಾ ?
ನಾವು ಒಂದು ಸಮಾಜದ ಭಾಗವಾಗಿ ಬದುಕುತ್ತಿರಬೇಕಾದರೆ ಕೆಲವು ನಿಯಮಗಳನ್ನು ಮತ್ತು ಶಿಸ್ತನ್ನು ಪಾಲಿಸಬೇಕು ,  ಇಲ್ಲದಿದ್ದರೆ ಅನಾಗರಿಕರಂತೆ ಎಲ್ಲದಕ್ಕೂ ಹೊಡೆದಾಡುತ್ತಾ ಇರುತ್ತೇವೆ.  
 ಎಲ್ಲಾ ವಿಷಯದಲ್ಲೂ ಕಟ್ಟುನಿಟ್ಟಾದ ಕಾನೂನನ್ನು ಏಕೆ ಮಾಡುವುದಿಲ್ಲ , ಅಪ್ಪಾ  
 ಕಾನೂನಿಗೆ ಮಿತಿಗಳಿರುತ್ತವೆ ಮಗು. 
ನಮ್ಮ ನೈತಿಕತೆ ಮತ್ತು ಆತ್ಮಸಾಕ್ಷಿ ಕಾನೂನಿಗಿಂತ ದೊಡ್ಡದು. 
ಬಸ್ಸಿನಲ್ಲಿ ಕಂಡಕ್ಟರ್ ಹೆಚ್ಚಿನ ಚಿಲ್ಲರೆ ಕೊಟ್ಟಾಗ ವಾಪಸು ಮಾಡದಿದ್ದರೆ ಕಾನೂನು ಏನೂ ಮಾಡಲಾರದು. 
ಆದರೆ ನೈತಿಕವಾಗಿ ಅದು ಮೋಸ. 
ದಾರಿಯಲ್ಲಿ ಸಿಕ್ಕ ವಸ್ತುಗಳನ್ನು ನಾವೇ ಇಟ್ಟುಕೊಳ್ಳುವುದು ಇನ್ನೊಬ್ಬರ ವಸ್ತುವನ್ನು ಕದಿಯುವುದಕ್ಕೆ ಸಮಾನ. 
ಇಲ್ಲಿನ ನ್ಯಾಯಾಲಯಗಳು ಏನೇ ಹೇಳಲಿ ನಾವು ದೇವರ ನ್ಯಾಯಾಲಯದಲ್ಲಿ ಅಪರಾಧಿಗಳಾಗದಂತೆ ಬದುಕಬೇಕು.  
 ಇದರಿಂದ ಏನು ಉಪಯೋಗ ಅಪ್ಪಾ ಕಾನೂನನ್ನು ಮುರಿಯುವವರು  ಅನೈತಿಕವಾಗಿ ಬದುಕುವವರು ಎಲ್ಲಾ ಆರಾಮಾಗಿರಬೇಕಾದರೆ ನಾವೊಬ್ಬರೇ ಹರಿಶ್ಚಂದ್ರನಂತೆ ಇರೋದರಿಂದ ಏನಾಗುತ್ತೆ ?   
ಮಗೂ ,ಕಾನೂನುಬದ್ಧವಾಗಿ ,ನೈತಿಕವಾಗಿ ಬದುಕಬೇಕಾದದ್ದು ನಮ್ಮ ಕರ್ತವ್ಯ ,ಇದಕ್ಕೆಲ್ಲಾ ಪ್ರತಿಫಲವನ್ನು ನಿರೀಕ್ಷೆ ಮಾಡಬಾರದು. ನಮ್ಮ ಮನಸ್ಸಮಾಧಾನಕ್ಕಾಗಿ ಮತ್ತು ಎಲ್ಲರ ಒಳಿತಿಗಾಗಿ ನಾವು ಈ ರೀತಿ ಬದುಕುತ್ತಿದ್ದೇವೆ ಅಂದುಕೊಂಡರೆ ಸಾಕು. 
ಇನ್ನೊಬ್ಬರು ಒಳ್ಳೆಯವರಾದರೆ ಮಾತ್ರ ನಾನು ಒಳ್ಳೆಯವನಾಗಬಲ್ಲೆ ಅಂತ ಎಲ್ಲರೂ ಅಂದುಕೊಂಡರೆ ಸಮಾಜದಲ್ಲಿ ಶಾಂತಿ ಉಳಿಯೋದೇ ಇಲ್ಲ.  
ತೇಜಸ್ ಹೆಮ್ಮೆಯಿಂದ ಅಪ್ಪನನ್ನು ನೋಡಿದ. 
ಅವನ ನೋಟವೇ ಅವನಿಗೆ ಎಲ್ಲಾ ಅರ್ಥವಾಗಿದೆ ಮತ್ತು ಅವನು ಅದನ್ನು ಒಪ್ಪುತ್ತಾನೆ ಎನ್ನುವುದನ್ನು ಮರಿಯಪ್ಪನವರಿಗೆ ತಿಳಿಸಿತ್ತು. ಅವರು ಕಕ್ಕುಲತೆಯಿಂದ ಮಗನ ಹಣೆಗೆ ಮುತ್ತಿಕ್ಕಿ ಮಲಗಿಕೋ ಹೋಗು ಎಂದರು.

ಆಧುನಿಕ ರಕ್ತಬೀಜಾಸುರ

ಅವತ್ತು ಮಹಿಷಿ ಊರಿನ ಶಾಲೆಯ ಮಕ್ಕಳ ಗುರುಗಳಾದ ಸಂಘಮಿತ್ರರವರ ಜೊತೆ ಒಂದು ದಿನದ ಪ್ರವಾಸಕ್ಕಾಗಿ ಹತ್ತಿರದ ತುಂಗಾ ನದೀತೀರಕ್ಕೆ ಹೋಗಿದ್ದರು. 
ಅಲ್ಲಿ ದೊಡ್ಡದೊಂದು ಆಲದ ಮರವಿತ್ತು.
ಅದು ಇನ್ನೂರಕ್ಕಿಂತ ಹೆಚ್ಚು ವರ್ಷ ಹಳೆಯದು ಎಂದು ಊರಿನವರೆಲ್ಲಾ ಹೇಳುತ್ತಿದ್ದರು. 
ಆ ಮರದ ಸುತ್ತಲೂ ಸುಮಾರು ಚಿಕ್ಕ ಪುಟ್ಟ ಮರಗಳಿದ್ದು ಒಂದು ಪ್ರಕೃತಿ ನಿರ್ಮಿಸದ ಪಾರ್ಕ್ ಅಲ್ಲಿತ್ತು. 
ಹತ್ತಿರದಲ್ಲೇ ಹರಿಯುತ್ತಿದ್ದ ತುಂಗಾ ನದಿ ಹೆಚ್ಚು ಆಳವಿಲ್ಲದಿರುವುದರಿಂದ ಮಕ್ಕಳಿಗೆ ನೀರಾಟಕ್ಕೆ ಮತ್ತು ಈಜುವುದಕ್ಕೆ ಅನುಕೂಲವಾಗಿತ್ತು.
ಮಧ್ಯಾಹ್ನದ ಊಟವಾದ ನಂತರ ಮಕ್ಕಳು ತಾವು ತಂದಿದ್ದ ಕುರುಕಲು ತಿಂಡಿಗಳನ್ನು ಮೆಲ್ಲುತ್ತಾ ಖುಷಿಯಿಂದ ಹರಟೆ ಹೊಡೆಯುತ್ತಿದ್ದರು. 
ಹೆಚ್ಚಿನ ಮಕ್ಕಳು ಬಿಸ್ಕಿಟ್  ಚಿಪ್ಸ್  ಕುರ್‍ಕುರೆ ಮುಂತಾದ ಪ್ಲಾಸ್ಟಿಕ್ ಕವಚದಲ್ಲಿದ್ದ ತಿಂಡಿಗಳನ್ನು ತಂದಿದ್ದರು. 
ತಿಂದ ನಂತರ ಪ್ಲಾಸ್ಟಿಕ್  ಅನ್ನು ಅಲ್ಲಲ್ಲೇ ಬಿಸಾಕಿ ಆಟಕ್ಕೆ ಹೊರಡಲು ಸಿದ್ಧರಾಗುತ್ತಿದ್ದರು.
ಏ ಯಾರಲ್ಲಿ ನನ್ನ ಮಕ್ಕಳನ್ನೆಲ್ಲಾ ಸಿಕ್ಕಸಿಕ್ಕ ಕಡೆ ಮುದುರಿ ಬಿಸಾಕಿರುವುದು. 
ಪಾಪ ಅವರೆಲ್ಲಾ ಮುಂದೆ ಎಷ್ಟು ಕಷ್ಟಪಡಬೇಕಾಗುತ್ತದೆ ಅಂತ ನಿಮಗೆಲ್ಲಾ ಗೊತ್ತಿಲ್ಲವೇ ?    
ಗಡುಸಾದ ಒರಟು ಧ್ವನಿಯೊಂದು ಕೇಳಿದಾಗ ಮಕ್ಕಳೆಲ್ಲಾ ಹೆದರಿ ನಿಂತಲ್ಲೇ ನಿಂತುಬಿಟ್ಟರು. 
ಗುರುಗಳಾದ ಸಂಘಮಿತ್ರರೂ ಆಶ್ಚರ್ಯದಿಂದ ಇದು ಯಾರ ಧ್ವನಿಯೆಂದು ಸುತ್ತಮುತ್ತಲೂ ನೋಡಿದರು.
ಒಂದೆರೆಡು ನಿಮಿಷ ಅಲ್ಲಿ ಪೂರ್ಣ ಮೌನ ನೆಲೆಸಿತ್ತು. 
ಮುಂದೇನಾಗುವುದೋ ಎಂದು ಮಕ್ಕಳೆಲ್ಲಾ ಭಯದಿಂದ ಅತ್ತಿತ್ತ ನೋಡುತ್ತಿರಬೇಕಾದರೆ ಮತ್ತೆ ಅದೇ ಧ್ವನಿ ಮಾತನಾಡಿತು.
ನಾನು ನಿಮ್ಮ ಕಣ್ಣಿಗೆ ಕಾಣಿಸುತ್ತಿಲ್ಲವೇನು ?  
ನೀವು ಮನುಷ್ಯರು ವಿಜ್ಞಾನ ಮುಂದುವರೆದಂತೆಲ್ಲಾ ದಡ್ಡರೂ ಕರುಣೆ ಪ್ರೀತಿ ಇಲ್ಲದವರೂ ಸ್ವಾರ್ಥಿಗಳೂ ಆಗುತ್ತಿದ್ದೀರಿ. 
ನಿಮ್ಮ ಮನೆ , ಶಾಲೆ ,  ಆಟದ ಮೈದಾನ ,  ಕಛೇರಿ ,  ರಸ್ತೆ ,  ಚರಂಡಿ ,  ಹೊಳೆ ,  ಹಳ್ಳ ,  ಕಾಡುಮೇಡು ,  ಹೀಗೆ ಎಲ್ಲಾ ಕಡೆ ನಾನಿದ್ದರೂ ನಿಮಗೆ ನನ್ನನ್ನು ಗುರುತಿಸುವುದಕ್ಕೆ ಆಗುತ್ತಾ ಇಲ್ಲ.  
 ನೀನು ಕಂಡರೆ ತಾನೇ ನಿನ್ನನ್ನು ಗುರುತಿಸುವುದು, ಹತ್ತನೇ ತರಗತಿಯ ರಘು ಸ್ವಲ್ಪ ಧೈರ್ಯ ಮಾಡಿ ಹೇಳಿದ.
 ಹೇಳಿದೆನಲ್ಲ ,ನಾನು ಎಲ್ಲಾ ಕಡೆ ಇದ್ದೇನೆ. 
ವಿಜ್ಞಾನದಿಂದ ಏನು ಬೇಕಾದರೂ ಮಾಡಬಹುದು ಎಂದುಕೊಂಡಿರುವ ಮನುಷ್ಯರಾದ ನಿಮ್ಮ ಅಹಂಕಾರ ನನ್ನನ್ನು ನೋಡುತ್ತಿಲ್ಲ   ಅಷ್ಟೇ 
 ಸರಿಯಪ್ಪಾ ನೀನು ಯಾರು  ಎಲ್ಲಿರುತ್ತೀ , ನಮಗೆ ಯಾಕೆ ಕಾಣಿಸುತ್ತಿಲ್ಲ , ನಮ್ಮಿಂದ ಈಗ ನಿನಗೇನಾಗಬೇಕು , ಈ ಎಲ್ಲಾ ವಿಷಯವನ್ನು ಪೂರ್ಣ ಹೇಳು ಮಾರಾಯ , ನಮ್ಮನ್ನು ಕಾಡಿಸಬೇಡ  ಸಂಘಮಿತ್ರರು ಕೇಳಿದರು.
 ಅಹ್ಹಾಹ್ಹಾ ನನ್ನನ್ನು ನೀವೇ ಸೃಷ್ಟಿಮಾಡಿ , ಈಗ ನೀವೇ ನಾನಾರು ಎಂದು ಕೇಳುತ್ತಿದ್ದೀರಾ ? 
ಇದಕ್ಕೇ ಹೇಳಿದ್ದು ಬುದ್ಧಿವಂತೆರೆಂದುಕೊಂಡಿರುವ ನೀವು ಶತದಡ್ಡರು ಅಂತ ಎಂದು ಜೋರಾಗಿ ನಗುತ್ತಾ ಮುಂದುವರಿಸಿತು. ನಾನೊಂದು ಪ್ರೇತ ,  ಭಯಂಕರವಾದ ಪ್ರೇತ ,  ಬಳಸಲು ,  ಸಾಗಿಸಲು ,  ಅನುಕೂಲವಾಗುತ್ತದೆ ಮತ್ತು ನನ್ನ ಸೃಷ್ಟಿಗೆ ಕಡಿಮೆ ಹಣ ಸಾಕಾಗುತ್ತದೆ ಎಂದು ನನ್ನನ್ನು ಹುಟ್ಟಿಸಿದಿರಿ , ಎಲ್ಲಾ ಕಡೆ ನನ್ನನ್ನು ಉಪಯೋಗಿಸಿದಿರಿ , ಕಂಡಕಂಡಲ್ಲಿ ನನ್ನನ್ನು ಬಿಸಾಕಿದಿರಿ , ಸಾವಿರಾರು ವರ್ಷಗಳಾದರೂ ನನಗೆ ಸಾವು ಬರುವುದಿಲ್ಲ. 
ಇದರಿಂದ ನರಳಿ ನರಳಿ ನಾನು ನಿಮ್ಮ ಮೇಲೆ ಸೇಡುತೀರಿಸಿಕೊಳ್ಳುತ್ತೇನೆ.
ಕಣ್ಣಿಗೇ ಕಾಣುವುದಿಲ್ಲ ,ಆದರೂ ಅದು ಹೇಗೆ ಸೇಡು ತೀರಿಸಿಕೊಳ್ಳುತ್ತೀಯಾ , ಬರೀ ಬೊಗಳೆ ಬಿಡಬೇಡ.
 ನಾಲ್ಕನೇ ತರಗತಿಯ ಸವಿ ಕೇಳಿದಳು.
 ಸೇಡು , ಅದು ಭಯಂಕರ ಸೇಡು , ನಿಮಗೆ ಈಗಲೇ ಗೊತ್ತಾಗದಿರಬಹುದು. 
ಆದರೆ ಮುಂದೊಂದು ದಿನ ನಿಮ್ಮ ಇಡೀ ಪರಿಸರದಲ್ಲಿ ನಾನೇ ತುಂಬಿಕೊಂಡು ಎಲ್ಲದರಲ್ಲಿಯೂ ವಿಷ ತುಂಬುತ್ತೇನೆ. 
ನೆಲದಲ್ಲಿ ಹೂಳಿದರೂ ನಾನು ಸಾಯದೆ ಸಾವಿರಾರು ವರ್ಷ ಬದುಕಿರುತ್ತೇನೆ. 
ಸುಟ್ಟರೆ ವಿಷಗಾಳಿಯನ್ನು ವಾತಾವರಣಕ್ಕೆ ಕಳಿಸಿ ನಾನು ಬೂದಿಯಾಗಿ ಬದುಕುತ್ತೇನೆ. 
ನಾನಿರುವಲ್ಲಿ ಯಾವ ಬೆಳೆಯೂ ಬೆಳೆಯುವುದಿಲ್ಲ. ನನ್ನನ್ನು ಕಾರ್ಖಾನೆಗೆ ಕಳಿಸಿ ಬೇರೆ ಬೇರೆ ರೂಪದಲ್ಲಿ ಹೊರತಂದಷ್ಟೂ ನಾನು ಹೆಚ್ಚು ಅಪಾಯಕಾರಿ. 
ನಿಮ್ಮ ಸಾಕುಪ್ರಾಣಿಗಳಾದ ಹಸು ,ನಾಯಿಗಳ ಹೊಟ್ಟೆಯನ್ನು ಸೇರಿ ಅವರಿಗೂ ತೊಂದರೆ ಕೊಡುತ್ತೇನೆ. 
ನಿಮಗೆ ಪುರಾಣ ಕಾಲದಲ್ಲಿದ್ದ ರಕ್ತಬೀಜಾಸುರ ಎಂಬ ರಾಕ್ಷಸನ ಕಥೆ ಗೊತ್ತೇನು ಮಕ್ಕಳೇ ?  
 ಗೊತ್ತಿಲ್ಲ ,  ಗೊತ್ತಿಲ್ಲಾ ,  ಓಹೋ ನೀನು ಕೆಟ್ಟವನು ಅಂತೀಯಾ. 
  ಮತ್ತೆ ನಮಗೆ ಕಥೆಯನ್ನೂ ಹೇಳುತ್ತೀಯೇನು ,  ಹೇಳು ಹೇಳು .
 ಮಕ್ಕಳೆಲ್ಲಾ ಒಕ್ಕೊರಲಿನಿಂದ ಕೂಗಿದರು.
ಗಮನವಿಟ್ಟು ಕೇಳಿ. 
ಬಹಳ ಹಿಂದೆ ಶುಂಭ ಮತ್ತು ನಿಶುಂಭ ಎಂಬ ರಾಕ್ಷಸರಿದ್ದರು.
ಅವರು ಬಹಳ ಕೆಟ್ಟವರಾಗಿದ್ದು ಎಲ್ಲರಿಗೂ ಹಿಂಸೆ ಕೊಡುತ್ತಿದ್ದರು.
ಅವರ ತಂಗಿಯ ಮಗ ಒಬ್ಬನಿದ್ದ. 
ಅವನ ಹೆಸರು ರಕ್ತಬೀಜಾಸುರ.
ನಿಮಗೆ ಮನೆಯಲ್ಲಿ ಅಜ್ಜಅಜ್ಜಿಯರು ಹೇಳಿದ ಕಥೆಯಿಂದ ಗೊತ್ತಿರಬಹುದು , ದೇವತೆಗಳಿಗೂ ರಾಕ್ಷಸರಿಗೂ ಯಾವಾಗಲೂ ದ್ವೇಷವಿದ್ದು ಆಗಾಗ ಯುದ್ಧವಾಗುತ್ತಿತ್ತು. 
ಹಾಗಾಗಿ ರಕ್ತಬೀಜಾಸುರ ತಾನು ಸಾಯಲೇಬಾರದು , ಅಂತಹ ಒಂದು ವರವನ್ನು ಶಿವನಿಂದ ಪಡೆದುಕೊಳ್ಳಲು ನಿರ್ಧರಿಸಿದ.
ಅದಕ್ಕಾಗಿ ಪೂರ್ಣ ಮನಸ್ಸಿನಿಂದ ತಪಸ್ಸು ಮಾಡಿದ. 
ಶಿವ ಪ್ರತ್ಯಕ್ಷನಾಗಿ ಅವನು ಕೇಳಿದ ವರವನ್ನು ನೀಡಿದ. 
ಅವನು ಪಡೆದುಕೊಂಡ ವರವೇನು ಗೊತ್ತೇ ?  
ನನ್ನ ದೇಹದ ಒಂದೊಂದು ಹನಿ ರಕ್ತ ಈ ಭೂಮಿಗೆ ಬಿದ್ದೊಡನೆ ಅದರಿಂದ ನನ್ನಂತಹ ಸಾವಿರ  ರಕ್ತಬೀಜಾಸುರರು ಹುಟ್ಟಿ ಬರಬೇಕು  ಎನ್ನುವುದೇ ಆ ವರ 
ಅಂದರೆ ಯುದ್ಧದಲ್ಲಿ ಅವನಿಗೆ ಗಾಯವಾದಾಗಲೆಲ್ಲಾ ಸಾವಿರಾರು ರಕ್ತಬೀಜಾಸುರರು ಹುಟ್ಟುತ್ತಾರೆ. 
ಅವರೆಲ್ಲಾ ಸೇರಿ ಯುದ್ಧ ಮಾಡಿದರೆ ರಾಕ್ಷಸರು ಸೋಲುವುದೇ ಇಲ್ಲ.
ಮೂರನೇ ತರಗತಿಯ ಪದ್ಮಜಾ ಹೇಳಿದಳು.
ಬಹಳ ಜಾಣೆ ನೀನು ಪೋರಿ. 
ಮುಂದೇನಾಯಿತು ಕೇಳಿ ಮಕ್ಕಳೇ. 
ದೇವಿ ಆದಿಶಕ್ತಿ ತ್ರಿಪುರ ಸುಂದರಿ ಎನ್ನುವ ಹೆಸರಿನಲ್ಲಿ ಜನ್ಮತಾಳಿದ್ದಳು. 
ರಾಕ್ಷಸರಾದ ಶುಂಭ ನಿಶುಂಭರು ತಮ್ಮನ್ನು ಮದುವೆಯಾಗಬೇಕೆಂದು ಅವಳನ್ನು ಕೇಳಿದರು. 
ಅವಳು ಅದಕ್ಕೆ ಒಪ್ಪದಿದ್ದಾದ ಅವಳ ಮೇಲೆ ಯುದ್ಧ ಸಾರಿದರು. 
ರಕ್ತಬೀಜಾಸುರನೂ ತನ್ನ ಮಾವಂದಿರ ಪರವಾಗಿ ಆ ಯುದ್ಧದಲ್ಲಿ ಭಾಗವಹಿಸಿದ. 
ಆಗೇನಾಯಿತು ಗೊತ್ತಾ ಮಕ್ಕಳೇ   
ರಕ್ತಬೀಜಾಸುರನಿಗೆ ಯುದ್ಧದಲ್ಲಿ ಗಾಯವಾಗಿ ಅವನ ರಕ್ತ ನೆಲಕ್ಕೆ ಬಿದ್ದೊಡನೆ ,ಅಲ್ಲಿ ಸಾವಿರಾರು ರಕ್ತಬೀಜಾಸುರರು ಹುಟ್ಟಿಕೊಳ್ಳತೊಡಗಿದರು. 
ಇದರಿಂದ ದೇವತೆಗಳು ಯುದ್ಧದಲ್ಲಿ ಸೋಲುವ ಹಂತಕ್ಕೆ ಬಂದರು.  
ಎಂದು ಹೇಳುತ್ತಾ ಆ ಧ್ವನಿ ಕಥೆಯನ್ನು ನಿಲ್ಲಿಸಿ ದೊಡ್ಡ ನಿಟ್ಟುಸಿರಿಟ್ಟಿತು.
ಮುಂದೇನಾಯಿತು ಬೇಗ ಹೇಳು  ಮಕ್ಕಳೆಲ್ಲಾ ಒಕ್ಕೊರಲಿನಲ್ಲಿ ಕೂಗಿದರು.
ಯುದ್ಧದಲ್ಲಿ ಮುಂದೇನಾಯಿತು ಎನ್ನುವುದು ನಿಮಗೆ ಮುಖ್ಯವಲ್ಲ ಮಕ್ಕಳೇ. 
ಆದರೆ ನಿಮ್ಮ ವಿಜ್ಞಾನ ಸೃಷ್ಟಿಸಿದ ಪ್ಲಾಸ್ಟಿಕ್ ಎನ್ನುವ ರಕ್ತಬೀಜಾಸುರ ನಾನು. 
ಸಾವಿರಾರು ವರ್ಷಗಳಾದರೂ ನನಗೆ ಸಾವು ಬರುವುದೇ ಇಲ್ಲ. 
ನನ್ನನ್ನು ಚೂರೂ ಮಾಡಿದಷ್ಟೂ ಪ್ರತೀ ಚೂರಿನಿಂದಲೂ ನಾನು ವಿಷವನ್ನು ಕಾರುತ್ತಾ ನಿಮಗೆ ಬಹಳ ತೊಂದರೆ ಕೊಡುತ್ತೇನೆ. 
ಹಾಗಾಗಿ ಈಗಲೇ ನೀವೆಲ್ಲಾ ಎಚ್ಚರಗೊಳ್ಳದಿದ್ದರೆ ನಿಮ್ಮ ಇಡೀ ಭೂಮಿ ನನ್ನ ಕಸದಿಂದ ತುಂಬಿಹೋಗುತ್ತದೆ.  
 ಇದೆಲ್ಲಾ ನಮ್ಮ ವಿಜ್ಞಾನಿಗಳಿಗೆ ಗೊತ್ತಿಲ್ಲವೇನು ?  ನೀನೊಬ್ಬನೇ ಭಾರೀ ತಿಳಿದುಕೊಂಡಿರುವವನಂತೆ ಮಾತನಾಡುತ್ತೀಯಲ್ಲಾ   ಒಂಭತ್ತನೇ ತರಗತಿಯ ನಿಮ್ಮಿ ಛೇಡಿಸಿದಳು.
 ಗೊತ್ತಿದೆ ಮರೀ , ಆದರೆ ಹಣದ ಆಸೆಗೆ ಬಿದ್ದಿರುವ ನಿಮ್ಮ ಉದ್ಯಮಿಗಳಿದ್ದಾರಲ್ಲಾ ಅವರು ತಮ್ಮ ಲಾಭಕ್ಕಾಗಿ ಇದನ್ನೆಲ್ಲಾ ಬಳಸಿಕೊಳ್ಳುತ್ತಾ ವಿಜ್ಞಾನಿಗಳ ಮಾತನ್ನು ಕಡಗಣಿಸಿಬಿಟ್ಟಿದ್ದಾರೆ. 
ಕೆಲವು ವಿಜ್ಞಾನಿಗಳೂ ಕೂಡ ಹಣದ ಆಸೆಗೆ ತಮ್ಮನ್ನು ಮಾರಿಕೊಂಡಿದ್ದಾರೆ. 
ಇದರ ಬಗೆಗೆ ಎಚ್ಚೆತ್ತುಕೊಳ್ಳಬೇಕಾಗಿರುವವರು ಜನಸಾಮಾನ್ಯರು ,ಅದರಲ್ಲೂ ಹೆಚ್ಚಾಗಿ ನಿಮ್ಮಂತಹ ಮಕ್ಕಳು. 
ಯಾಕೆಂದರೆ ನೀವು ದೊಡ್ಡವರಾಗುವ ಕಾಲಕ್ಕೆ ಇದರ ದುಷ್ಪರಿಣಾಮಗಳು ಹೆಚ್ಚಾಗುತ್ತಾ ಹೋಗುತ್ತದೆ. 
ಈಗ ದೊಡ್ಡದೊಡ್ಡ ನಗರಗಳಲ್ಲಿ ಕಸವನ್ನು ಹೊರಹಾಕುವುದೇ ಒಂದು ಭಾರೀ ಸಮಸ್ಯೆಯಾಗಿದೆ. 
ಪ್ರಕೃತಿಯಲ್ಲಿ ಕರಗಬಲ್ಲ ಕಸವನ್ನು ಎಲ್ಲಾದರೂ ಬಿಸಾಕಬಹುದು. 
ಆದರೆ ನನ್ನಂತಹ ಅಪಾಯಕಾರಿಯಾದ ಕಸವನ್ನು ಏನು ಮಾಡುತ್ತೀರಿ ಮಕ್ಕಳೇ ?  ಪ್ರೇತ ಪ್ರೀತಿಯಿಂದ ಮಾತನಾಡಿತು.
ಆದರೆ ಮಕ್ಕಳಿಗೆ ರಕ್ತಬೀಜಾಸುರನ ಕಥೆಯನ್ನು ಪೂರ್ಣ ಕೇಳುವ ಕುತೂಹಲ ತಣಿದಿರಲಿಲ್ಲ. 
ಅದನ್ನು ಹೇಳಬೇಕೆಂದು ಒಂದನೇ ತರಗತಿಯ ಭೂಮಿ ಮುದ್ದಾಗಿ ಕೇಳಿದಾಗಿ ಪಿಶಾಚಿ ಒಪ್ಪಿಕೊಂಡಿತು.
ಮಕ್ಕಳೇ ಯುದ್ಧದಲ್ಲಿ ತಮ್ಮವರಿಗೆ ಸೋಲಾಗುತ್ತಿರುವುದನ್ನು ನೋಡಿ ತ್ರಿಪುರಸುಂದರಿಗೆ ಚಿಂತೆಯಾಯಿತು. ಅವಳು ರಕ್ತಬೀಜಾಸುರನು ಶಿವನಿಂದ ವರ ಪಡೆದುಕೊಂಡ ವಿಷಯ ತಿಳಿದುಕೊಂಡು ಒಂದು ಪ್ರತಿತಂತ್ರವನ್ನು ರೂಪಿಸಿದಳು. 
ದೇವಿ ಚಾಮುಂಡಿಯನ್ನು ಯುದ್ಧ ಭೂಮಿಯ ತುಂಬ ತನ್ನ ನಾಲಿಗೆಯನ್ನು ಚಾಚಲು ಹೇಳಿದಳು. 
ಯಾರಿಗಾದರೂ ಅಷ್ಟು ದೊಡ್ಡ ನಾಲಿಗೆ ಇರಲು ಹೇಗೆ ಸಾಧ್ಯ ? ಪುಟಾಣಿ ರಾಜು ತನ್ನ ಅನುಮಾನ ವ್ಯಕ್ತಪಡಿಸಿದ.
ಅವರೆಲ್ಲಾ ದೇವರುಗಳಲ್ಲವಾ ?  ಹಾಗಾಗಿ ಅವರಿಗೆ ವಿಶೇಷ ಶಕ್ತಿ ಇತ್ತು ಅಂತ ಪುರಾಣಗಳು ಹೇಳುತ್ತವೆ. 
ಚಾಮುಂಡಿ ತನ್ನ ನಾಲಿಗೆಯನ್ನು ಇಡೀ ಯುದ್ಧಭೂಮಿಗೇ ಹರಡಿದಳು. 
ಆಗ ಗಾಯಗೊಂಡ ರಕ್ತಬೀಜಾಸುರನ ರಕ್ತ ನೆಲಕ್ಕೆ ಬೀಳದೆ ಚಾಮುಂಡಿಯ ನಾಲಿಗೆ ಮೇಲೆ ಬಿದ್ದು ಆರಿಹೋಯಿತು. 
ಇದರಿಂದ ಹೊಸ ರಕ್ತಬೀಜಾಸುರರು ಹುಟ್ಟದೆ ಅವನ ಶಕ್ತಿ ಕಡಿಮೆಯಾಗುತ್ತಾ ಹೋಯಿತು. 
ನಿಧಾನವಾಗಿ ರಾಕ್ಷಸರೆಲ್ಲಾ ಸೋತು ಸತ್ತು ಹೋದರು.
ನಿನ್ನಂತಹ ಪ್ಲಾಸ್ಟಿಕ್ ರಕ್ತಬೀಜಾಸುರನನ್ನು ಸಾಯಿಸಲು ಈಗಲೂ ಚಾಮುಂಡೇಶ್ವರಿ ಬರುತ್ತಾಳೆ ನೋಡುತ್ತಾ ಇರು.  
ಪುಟಾಣಿ ಧ್ರುವ ಹೇಳಿದಾಗ ಅಲ್ಲಿದ್ದವರೆಲ್ಲಾ ಹೋ ಎಂದು ನಕ್ಕುಬಿಟ್ಟರು. 
ಪ್ರೇತಕ್ಕೂ ನಗು ಬಂದು ದೊಡ್ಡದಾಗಿ ಕೇಕೆ ಹಾಕಿ ನಕ್ಕಿತು.
ನಗುವಿನ ಅಲೆಗಳು ಶಾಂತವಾದ ಮೇಲೆ ಅದು ಹೇಳಿತು ,ಮಕ್ಕಳೇ ಇವತ್ತಿನ ಪ್ರಪಂಚದಲ್ಲಿ ಇರುವುದು ಒಬ್ಬನೇ ರಕ್ತಬೀಜಾಸುರ ಅಲ್ಲ ,ಈಗ ಲಕ್ಷಾಂತರ ,ಕೋಟ್ಯಾಂತರ ರಕ್ತಬೀಜಾಸುರರಿದ್ದಾರೆ. 
ಹಾಗಾಗಿ ನಿಮ್ಮಲ್ಲಿ ಪ್ರತಿಯೊಬ್ಬರೂ ಚಾಮುಂಡೇಶ್ವರಿ ಮತ್ತು ಚಾಮುಂಡೇಶ್ವರ ಆಗಬೇಕು. 
ಆವಾಗ ಮಾತ್ರ ನನ್ನನ್ನು ಕೊಲ್ಲೋಕೆ ಸಾಧ್ಯ 
ಮಕ್ಕಳಿಗೆ ಎಲ್ಲವೂ ನಿಧಾನವಾಗಿ ಅರ್ಥವಾಗತೊಡಗಿತ್ತು. 
ಅವರೆಲ್ಲಾ ತಮ್ಮತಮ್ಮಲ್ಲೇ ಏನೇನೋ ಮಾತನಾಡಿಕೊಳ್ಳುತ್ತಿದ್ದರು. 
ಕೊನೆಗೆ ಹತ್ತನೇ ತರಗತಿಯ ಗುರ್ಮೀತ್ ಕೇಳಿದ ,ನೀನು ಪ್ರೇತವಾಗಿದ್ದರೂ ಬಹಳ ಒಳ್ಳೆಯವನು. 
ನಮಗೆಲ್ಲಾ ಕಥೆಯ ಮೂಲಕ ನಮ್ಮ ಪರಿಸ್ಥಿತಿಗಳ ಬಗೆಗೆ ತಿಳಿಸಿ ಹೇಳಿದೆ. 
ಕೊನೆಯದಾಗಿ ನಾವು ಏನು ಮಾಡಬೇಕು ಅನ್ನುವುದನ್ನೂ ಸ್ವಲ್ಪ ವಿವರವಾಗಿ ಹೇಳಿದರೆ ನಾವೆಲ್ಲಾ ನಿನ್ನನ್ನು ಎಂದಿಗೂ ಮರೆಯುವುದಿಲ್ಲ.
ನಾನು ಹೇಳಿಕೇಳಿ ಪ್ರೇತ ಮಕ್ಕಳೇ , ನಿಮ್ಮನ್ನು ಹೆದರಿಸೋದು ಮಾತ್ರ ನನಗೆ ಗೊತ್ತು. 
ಉಳಿದದ್ದನ್ನೆಲ್ಲಾ ನಿಮ್ಮ ಗುರುಗಳಾದ ಸಂಘಮಿತ್ರರವರು ಚೆನ್ನಾಗಿ ಹೇಳಬಲ್ಲರು. 
ಅವರನ್ನೇ ಕೇಳಿ. 
ನೀವೆಲ್ಲಾ ಚನ್ನಾಗಿ ಓದಿ ಒಳ್ಳೆಯವರಾಗಿ ಬಾಳಿ. 
ನಿಮಗೆಲ್ಲಾ ಅನ್ನ ನೀರು ಗಾಳಿ ಆನಂದವನ್ನು ಕೊಡುತ್ತಿರುವ ಈ ಪ್ರಕೃತಿ ಮಾತೆಯ ಒಡಲನ್ನು ಬರಿಯ ಕಸದಿಂದ ,ವಿಷದಿಂದ ತುಂಬಬೇಡಿ. 
ಅವಳು ಒಮ್ಮೆ ಮುನಿದರೆ ನೀವೆಲ್ಲಾ ನಾಶವಾಗುತ್ತೀರಿ. 
ಪ್ರಕೃತಿಯ ಜೊತೆ ಒಂದಾಗಿ ಬಾಳಿರಿ ಮಕ್ಕಳೇ ,ನನ್ನಂತಹ ರಕ್ತಬೀಜಾಸುರರನ್ನು ಹುಟ್ಟಿಸಲೇಬೇಡಿ. 
ನಮಸ್ಕಾರ ನಿಮಗೆಲ್ಲಾ ಒಳ್ಳೆಯದಾಗಲಿ.   
ದೊಡ್ಡದಾದ ಹಿಸ್ಸೆಂಬ ಶಬ್ದದೊಡನೆ ಯಾರೋ ಹೋದಂತಾಯಿತು.
ಮಕ್ಕಳಿಗೆ ಸ್ವಲ್ಪ ಸಮಯ ಏನು ಮಾಡುವುದೆಂದು ತಿಳಿಯದೆ ಮೌನವಾಗಿದ್ದರು. 
ಎಲ್ಲರ ಮುಖದಲ್ಲಿ ಕಥೆಯನ್ನು ಕೇಳಿದ ಖುಷಿಯ ಜೊತೆಗೆ ಪ್ರೇತದ ಎಚ್ಚರಿಕೆಯ ಮಾತುಗಳ ಬಗೆಗಿನ ಯೋಚನೆಯೂ ಕಾಡುತ್ತಿತ್ತು. 
ಕೊನೆಗೆ ಸಂಘಮಿತ್ರರೇ ಮಕ್ಕಳನ್ನು ತಮ್ಮ ಹತ್ತಿರ ಕರೆದು ಮಾತನಾಡಿಸಿದರು.

ಮಕ್ಕಳೇ ಇದು ಪ್ರೇತ ಎಂದು ತನ್ನ ಬಗೆಗೆ ಹೇಳಿಕೊಂಡಿದ್ದರೂ ನಿಜವಾಗಿ ಇದು ನಮ್ಮನ್ನು ಉಳಿಸುವ ಒಳ್ಳೆಯ ಉದ್ದೇಶದಿಂದ ಬಂದ ದೇವರು ಎಂದುಕೊಳ್ಳೋಣ. ನಿಮಗೆ ಪ್ಲಾಸ್ಟಿಕ್ ಬಗೆಗೆ ಸ್ವಲ್ಪ ಹೇಳುತ್ತೇನೆ. 
ಇದು ಸಸ್ಯಮೂಲವಲ್ಲದ ರಾಸಾಯನಿಕಗಳಿಂದ ತಯಾರಿಸಲ್ಪಟ್ಟಿದೆ. 
ಹಾಗಾಗಿ ಇದು ಪ್ರಕೃತಿಯಲ್ಲಿ ಸಹಜವಾಗಿ ಕರಗುವುದಿಲ್ಲ. 
ಬರಿಯ ರೂಪವನ್ನು ಬದಲಾಯಿಸಿಕೊಳ್ಳುತ್ತಾ ಸಾವಿರಾರು ವರ್ಷಗಳು ಹಾಗೇ ಇರುತ್ತದೆ. 
ಇದನ್ನು ಕಂಡುಹಿಡಿದಾಗ ವಿಜ್ಞಾನಿಗಳು ಇದರ ಅದ್ಭುತ ಗುಣಗಳಿಗೆ ಮಾರುಹೋಗಿದ್ದರು. 
ಇದು ಹಗುರವಾಗಿತ್ತು , ಬಳಸಲು , ಸಾಗಿಸಲು ಅನುಕೂಲವಾಗಿತ್ತು , ತುಕ್ಕು ಹಿಡಿಯುತ್ತಿರಲಿಲ್ಲ , ಶಾಖ ಮತ್ತು ವಿದ್ಯುತ್ತನ್ನು ತನ್ನ ಮೂಲಕ ಹಾದು ಹೋಗಲು ಬಿಡುತ್ತಿರಲಿಲ್ಲ. 
ಹೀಗೆ ಇದರಲ್ಲಿ ಬಹಳ ಉಪಯುಕ್ತ ಗುಣಗಳಿದ್ದವು. 
ಜೊತೆಗೆ ಬಹಳ ಕಡಿಮೆ ಬೆಲೆಯಲ್ಲಿ ತಯಾರಿಸಬಹುದಿತ್ತು. 
ಹಾಗಾಗಿ ಇದನ್ನು ಉದ್ದಿಮೆಗಳಲ್ಲಿ ,ಮನೆಬಳಕೆ ವಸ್ತುಗಳಲ್ಲಿ ಎಲ್ಲಾ ಕಡೆ ಬಳಸತೊಡಗಿದರು. 
ಇವತ್ತು ನಾವು ಪ್ಲಾಸ್ಟಿಕ್ ಇಲ್ಲದೆ ಬದುಕೇ ಅಸಾಧ್ಯ ಎನ್ನುವ ಸ್ಥಿತಿಗೆ ಬಂದಿದ್ದೇವೆ.  
ಗುರುಗಳು ಸ್ವಲ್ಪ ನಿಲ್ಲಿಸಿ ತಾವು ತಂದಿದ್ದ ಪ್ಲಾಸ್ಟಿಕ್ ಬಾಟಲಿಯ ನೀರನ್ನು ಕುಡಿದರು. 
ತಕ್ಷಣ ಎಲ್ಲಾ ಮಕ್ಕಳ ಕೈಯಲ್ಲಿಯೂ ನೀರಿನ ಬಾಟಲಿಗಳು ಬಂದವು
 ಸಾರ್ ಹಾಗಿದ್ದರೆ ಈಗೇನು ಮಾಡೋದು , ಇದರ ಉಪಯೋಗ ಕಡಿಮೆ ಮಾಡೋಕೆ ಸಾಧ್ಯನೇ ಇಲ್ಲವಲ್ಲ. ರಘು ಕೇಳಿದ.
ರಘು ನೀನು ಹೇಳುವುದರಲ್ಲಿ ಸ್ವಲ್ಪ ಸತ್ಯ ಇದೆ. 
ಕೈಗಾರಿಕೆಗಳಲ್ಲಿ ಇವುಗಳ ಉಪಯೋಗ ಅನಿವಾರ್ಯವಿರಬಹುದು. 
ಟೀವಿ ,ಕಂಪ್ಯೂಟರ್ , ಫ್ರಿಜ್ , ವಾಹನಗಳು , ಹೀಗೆ ನಮ್ಮ ಎಲ್ಲಾ ಗೃಹಬಳಕೆಯ ವಸ್ತುಗಳಲ್ಲಿಯೂ ಪ್ಲಾಸ್ಟಿಕ್ ವಿವಿಧ ರೂಪಗಳಲ್ಲಿ ಇದ್ದೇ ಇರುತ್ತದೆ. 
ಆದರೆ ತೀರಾ ಅನಿವಾರ್ಯವಲ್ಲದ ಕಡೆ ಇವುಗಳ ಉಪಯೋಗವನ್ನು ನಾವು ನಿಲ್ಲಿಸಬಹುದು. 
ಈಗ ನೋಡಿ ಪ್ಲಾಸ್ಟಿಕ್ ಕ್ಯಾರೀ ಬ್ಯಾಗ್‍ಗಳನ್ನು ಬಳಸದೆ ಬಟ್ಟೆಯ ಚೀಲಗಳನ್ನು ತೆಗೆದುಕೊಂಡು ಹೋಗಬಹುದು. 
ಮನೆಯಲ್ಲಿ ಪ್ಲಾಸ್ಟಿಕ್ ವಸ್ತುಗಳನ್ನು ಕಡಿಮೆ ಬಳಸಬಹುದು. 
ಅನಿವಾರ್ಯವಾದಾಗ ಬಳಸಿದರೂ ಅದನ್ನು ಶುದ್ಧಮಾಡಿ ತೆಗೆದಿಟ್ಟುಕೊಂಡು ಮತ್ತೆ ಮತ್ತೆ ಬಳಸಬಹುದು. 
ನಿಮ್ಮ ನೀರಿನ ಬಾಟಲಿಗಳನ್ನು ಬಿಸಾಕದೆ ವರ್ಷಗಟ್ಟಲೇ ಬಳಸಬಹುದು. 
ಪ್ಲಾಸ್ಟಿಕ್‍ಗಳಲ್ಲಿ ಪ್ಯಾಕಿಂಗ್ ಮಾಡಿರುವ ಸಿದ್ಧಪಡಿಸಿದ ತಿಂಡಿಗಳನ್ನು ತಿನ್ನುವುದನ್ನು ಕಡಿಮೆ ಮಾಡಬಹುದು. 
ಇದೆಲ್ಲದರ ಜೊತೆಗೆ ಬಳಸಿದ ಪ್ಲಾಸ್ಟಿಕ್ ವಸ್ತುಗಳನ್ನು ಎಲ್ಲೆಂದರಲ್ಲಿ ಬಿಸಾಕದೆ ಬೇರೆಯಾಗಿ ತೆಗೆದಿಟ್ಟು ನಗರಸಭೆಯವರ ಮೂಲಕ ದೂರ ಸಾಗಿಸಬೇಕು.
 ನಾವೊಬ್ಬರೇ ಮಾಡಿದರೆ ಏನು ಉಪಯೋಗ ಸಾರ್ , ಎಲ್ಲರೂ ಮಾಡಿದರೆ ತಾನೆ ನಮ್ಮ ಭೂಮಿತಾಯಿ ಶುದ್ಧವಾಗಿರೋದು.
ಶಬನಮ್ ಕೇಳಿದಳು.
ಅದೇನೋ ಸರಿ ಮಗು ,ಆದರೆ ಮೊದಲು ನಾವು ಶುರುಮಾಡಬೇಕಲ್ಲವಾ ? 
ನಂತರ ಬೇರೆಯವರಿಗೂ ಅದನ್ನು ಹೇಳಬಹುದು. 
ಈಗ ನೋಡಿ ನಾವು ಒಂದು ನಿರ್ಧಾರ ಮಾಡೋಣ. 
ನಾಳೆಯಿಂದ ಶಾಲೆಯ ಆವರಣದಲ್ಲಿ ಎಲ್ಲೂ ಪ್ಲಾಸ್ಟಿಕ್ ಕಸ ಕಾಣದಂತೆ ಎಚ್ಚರ ವಹಿಸೋಣ. 
ಅದಕ್ಕಾಗಿ ನಾಳೆ ಸಂಜೆಯಿಂದ ದಿನಾ ಶಾಲೆಯ ಸುತ್ತಮುತ್ತ ಪ್ಲಾಸ್ಟಿಕ್ ಹೆಕ್ಕೋಣ. 
ನಂತರ ಇದೇ ಕೆಲಸವನ್ನು ಊರಿನ ಇತರ ಕಡೆ ಮಾಡೋಣ. 
ಸಿದ್ಧರಿದ್ದೀರಾ ?
ಮಕ್ಕಳೆಲ್ಲಾ   ಹೋ ರೆಡಿ   ಎಂದು ಕೂಗಿದರು. 
ತಕ್ಷಣ ಆಲ್ವಿನ್ ಹೇಳಿದ , ಸಾರ್ ನಾಳೆ ಬೇಡ ಇವತ್ತೇ ಶುರು ಮಾಡೋಣ. 
ಊಹೂಂ. ಈಗಲೇ ಮಾಡೋಣ. 
ಇವತ್ತು ಉಳಿದಿರೋ ಸಮಯದಲ್ಲಿ ಇಲ್ಲಿನ ನದಿ ದಡದಲ್ಲಿನ ಪ್ಲಾಸ್ಟಿಕ್ ಕಸವನ್ನು ಆಯೋಣ. 
ಏನು ರೆಡಿನಾ ? 
ಮಕ್ಕಳು ಕೇಕೆ ಹೊಡೆದು ಕೆಲಸ ಶುರು ಮಾಡಿದ್ದನ್ನು ನೋಡುತ್ತಾ ಸಂಘಮಿತ್ರರೂ ಸುಮ್ಮನಿರಲಾಗದೇ ಪ್ಲಾಸ್ಟಿಕ್ ಹೆಕ್ಕತೊಡಗಿದರು.

ಎರಡು ಮಡಕೆಗಳು

ಚೀನಾ ದೇಶದ ಹಳ್ಳಿಯೊಂದರಲ್ಲಿ ಒಬ್ಬ ಅಜ್ಜಿಯಿದ್ದಳು. 
ಅವಳ ಹತ್ತಿರ ಎರಡು ಮಡಕೆಗಳಿದ್ದವು. 
ಅವುಗಳಿಂದ ಅಜ್ಜಿ ದಿನವೂ ಮನೆಯ ಹಿತ್ತಿಲಿನಲ್ಲಿ ಸ್ವಲ್ಪ ದೂರದಲ್ಲಿದ್ದ ಬಾವಿಯಿಂದ ನೀರನ್ನು ಹೊತ್ತು ತರುತ್ತಿದ್ದಳು.
ಆ ಎರಡು ಮಡಕೆಗಳಲ್ಲಿ ಒಂದು ಸಣ್ಣದಾಗಿ ಬಿರುಕು ಬಿಟ್ಟಿತ್ತು. 
ಇದರಿಂದಾಗಿ ಅಜ್ಜಿ ದೂರದಿಂದ ನೀರನ್ನು ಹೊತ್ತು ತರುವಷ್ಟರಲ್ಲಿ ಅರ್ಧ ನೀರು ಸೋರಿ ಹೋಗುತ್ತಿತ್ತು. 
ಆದರೆ ಇದಾವುದಕ್ಕೂ ಬೇಸರ ಮಾಡಿಕೊಳ್ಳದೇ ಅಜ್ಜಿ ಪ್ರತಿನಿತ್ಯ ಅದೇ ಎರಡು ಮಡಕೆಗಳಿಂದ ನೀರನ್ನು ಖುಷಿಯಿಂದ ಹೊತ್ತು ತರುತ್ತಿದ್ದಳು.
ತನ್ನಲ್ಲಿ ಪೂರ್ಣ ನೀರನ್ನು ಹಿಡಿದಿಟ್ಟುಕೊಳ್ಳಲಾಗುತ್ತಿಲ್ಲವಲ್ಲ ಎಂದು ಬಿರುಕುಬಿಟ್ಟ ಮಡಕೆಗೆ ಬಹಳ ಬೇಸರವಾಗುತ್ತಿತ್ತು. 
ಉರಿಯುವ ಬೆಂಕಿಗೆ ತುಪ್ಪವನ್ನು ಸುರಿವಂತೆ ಸರಿಯಾಗಿದ್ದ ಮಡಕೆ ತನ್ನಿಂದಲೇ ಅಜ್ಜಿಗೆ ನೀರಿನ ಸರಬರಾಜು ಆಗುತ್ತಿದೆ ಎಂದು ಹೆಮ್ಮೆಯಿಂದ ಬೀಗುತ್ತಿತ್ತು.
ಹೀಗೆ ವರ್ಷಗಳೇ ಕಳೆದರೂ ಅಜ್ಜಿ ಬಿರುಕು ಬಿಟ್ಟ ಮಡಕೆಯನ್ನು ಬಿಸಾಕಿ ಹೊಸದನ್ನು ಕೊಳ್ಳುವ ಯೋಚನೆ ಮಾಡಲೇ ಇಲ್ಲ. 
ಕೊನೆಗೆ ಒಂದು ದಿನ ಒಡೆದ ಮಡಕೆ ತಾನೇ ಅಜ್ಜಿಗೆ ಹೇಳಿತು ,ಅಜ್ಜೀ ನನ್ನಲ್ಲಿರುವ ಬಿರುಕಿನಿಂದಾಗಿ ನೀನು ತರುವ ಅರ್ಧದಷ್ಟು ನೀರು ದಾರಿಯಲ್ಲೇ ಸುರಿಯುತ್ತಿದೆ. 
ಇದರಿಂದ ನಿನಗೆ ನನ್ನನ್ನು ಹೊತ್ತು ತರುವ ಕಷ್ಟದ ಹೊರತಾಗಿ ಹೆಚ್ಚಿನ ಉಪಯೋಗವಿಲ್ಲ. 
ಹಾಗಾಗಿ ನನ್ನನ್ನು ಬಿಸಾಕಿ ಹೊಸ ಮಡಕೆಯನ್ನು ನೀನೇಕೆ ಕೊಳ್ಳಬಾರದು ?
ಯಾರು ಹೇಳಿದ್ದು ನೀನು ಉಪಯೋಗವಿಲ್ಲದ ಮಡಕೆ ಎಂದು. 
ನಾನು ದಿನಾ ನಿನ್ನನ್ನು ಎಡಗೈಯಲ್ಲಿ ಮಾತ್ರ ಹೊತ್ತು ತರುತ್ತೇನೆ ,ನೀನು ಗಮನಿಸಿದ್ದೀಯೇನು ?  
 ಯಾವ ಕೈಯಲ್ಲಿ ತಂದರೇನು ಅಜ್ಜೀ. 
ಅರ್ಧ ನೀರು ದಾರಿಯಲ್ಲಿಯೇ ಸೋರಿ ಹೋಗುತ್ತಿದೆಯಲ್ಲಾ  
 ನೋಡು ನನ್ನ ಎಡಗೈ ಸ್ವಲ್ಪ ದುರ್ಬಲವಾಗಿದೆ. 
ಹಾಗಾಗಿ ಪೂರ್ಣ ತುಂಬಿದ ಮಡಕೆಯನ್ನು ಅದರಿಂದ ಮನೆಯವರೆಗೆ ಹೊತ್ತು ತರಲು ನನಗೆ ಸಾಧ್ಯವಾಗುವುದಿಲ್ಲ. 
ಹಾಗಾದರೆ ನೀನು ಎಡಗೈಯಲ್ಲಿ ಎತ್ತಲು ಸಾಧ್ಯವಾಗುವಂತಹ ಒಂದು ಸಣ್ಣ ಮಡಕೆಯನ್ನು ತೆಗೆದುಕೊ  
 ಇದಿಷ್ಟೇ ಅಲ್ಲ ,ನೀನು ಇನ್ನೊಂದು ರೀತಿಯಲ್ಲಿ ನನಗೆ ಸಹಾಯ ಮಾಡುತ್ತಿದ್ದೀಯಾ. 
ನಾನು ನೀರು ತರುವ ದಾರಿಯ ಎಡಬಾಗವನ್ನು ನೀನು ಗಮನಿಸಿದ್ದೀಯಾ ?  
ಹೌದು ಅಲ್ಲಿ ಗುಲಾಬಿ ಗಿಡಗಳಿವೆ. 
ಅವು ವರ್ಷ ಪೂರ್ತಿ ಬಣ್ಣಬಣ್ಣದ ಹೂವುಗಳನ್ನು ಬಿಡುತ್ತಿರುತ್ತವೆ.
ಅದಕ್ಕೆ ನಾನೆಂದೂ ನೀರನ್ನು ಉಣಿಸಿಲ್ಲ. 
ನಿನ್ನ ಬಿರುಕಿನಿಂದ ಹನಿಹನಿಯಾಗಿ ಬೀಳುವ ನೀರು ದಿನಾ ಗಿಡಗಳ ಬುಡಕ್ಕೆ ಬೀಳುತ್ತದೆ. 
ಅದೇ ನೀರು ಗಿಡಗಳಿಗೆ ಸಾಕಾಗುವಷ್ಟಿರುತ್ತದೆ. 
ಇದರಿಂದ ಗಿಡಗಳಿಗೆ ನೀರುಣಿಸುವ ಶ್ರಮವೇ ನನಗಿಲ್ಲ. 
ಈ ಗಿಡಗಳು ವರ್ಷ ಪೂರ್ತಿ ಚಂದದ ಹೂವುಗಳನ್ನು ಕೊಡುತ್ತವೆ. 
ಇಂತಹ ಹೂವುಗಳನ್ನು ನೋಡುತ್ತಾ ನಾನು ಜೀವನದ ಎಲ್ಲಾ ಕಷ್ಟ ನೋವುಗಳನ್ನು ಇಷ್ಟೆಲ್ಲಾ ವರ್ಷದಿಂದ ಮರೆಯುತ್ತಾ ಬಂದಿದ್ದೇನೆ.  ಹೌದಾ ಅಜ್ಜೀ ,ನನಗೆ ಗೊತ್ತೇ ಇರಲಿಲ್ಲ.  
ನೋಡು ,ಸರಿಯಾಗಿರುವ ಮತ್ತೊಂದು ಮಡಕೆಯ ಚುಚ್ಚು ನುಡಿಗಳಿಗೆ ನೀನೇನೂ ಬೇಸರ ಮಾಡಿಕೊಳ್ಳಬೇಕಿಲ್ಲ. 
ಈ ಪ್ರಪಂಚದಲ್ಲಿ ಯಾವ ವಸ್ತು ,ಪ್ರಾಣಿ ಅಥವಾ ಮನುಷ್ಯನೂ ಪೂರ್ಣವಲ್ಲ. 
ಎಲ್ಲರಲ್ಲಿ ಏನಾದರೂ ಕೊರತೆಗಳಿದ್ದೇ ಇರುತ್ತವೆ. 
ಕೊರತೆಗಳನ್ನು ನೆನೆಯುತ್ತಾ ಕೊರಗುವವರ ಜೀವನ ವ್ಯರ್ಥವಾಗಿ ಕಳೆಯುತ್ತದೆ. 
ಆದರೆ ಕೊರತೆಯನ್ನೇ ಸಾಮರ್ಥ್ಯವನ್ನಾಗಿ ಬಳಸಿಕೊಂಡು ಸಾರ್ಥಕ ಜೀವನ ಕಳೆಯಲು ಸಾಧ್ಯವಿದೆ. 
ಎಲ್ಲಾ ಅಂಗಾಂಗಗಳೂ ಸರಿಯಾಗಿದ್ದೂ ಸ್ವಾರ್ಥಿಗಳಾಗಿ ಬದುಕುವವರಿಗಿಂತ ,ಅಂಗವಿಕಲತೆ ಇದ್ದೂ ನಿಸ್ವಾರ್ಥಿಗಳಾಗಿ ,  ಪರೋಪಕಾರಿಗಳಾಗಿ ಬದುಕುವವರು ಹೆಚ್ಚು ಖುಷಿಯನ್ನು ಪಡೆಯುತ್ತಾರೆ ಮತ್ತು ಅದನ್ನು ಎಲ್ಲರಿಗೂ ಹಂಚುತ್ತಾರೆ. 
ಇದಕ್ಕೆ ನೀನೇ ಎಲ್ಲರಿಗೂ ದೊಡ್ಡ ಮಾದರಿ. 
ಅಜ್ಜಿಯ ಮಾತುಗಳನ್ನು ಕೇಳಿ ಬಿರುಕಿಲ್ಲದ ಮಡಕೆ ನಾಚಿಕೆಯಿಂದ ತಲೆತಗ್ಗಿಸಿದರೆ ,ಬಿರುಕಿದ್ದ ಮಡಕೆ ಅಜ್ಜಿಯನ್ನು ಹೆಮ್ಮೆ ಪ್ರೀತಿಗಳಿಂದ ನೋಡುತ್ತಿತ್ತು.

ಗೆಲುವಿಗೆ ಯಾರು ಕಾರಣ ? 

ಅವತ್ತು ಗುಲಾಬಿಪುರ ಶಾಲೆಯಲ್ಲಿ ಹಬ್ಬದ ವಾತಾವರಣ. 
ಮಲೆನಾಡಿನ ಮೂಲೆಯಲ್ಲಿರುವ ಗುಲಾಬಿಪುರಕ್ಕೆ ದಿನಕ್ಕೆ ಬಂದು ಹೋಗುವುದು ಒಂದೇ ಸರ್ಕಾರೀ ಬಸ್ಸು. 
ಹತ್ತಿರದಲ್ಲಿ ಕಟ್ಟಿರುವ ಡ್ಯಾಮ್‍ನ ನೀರು ಮಳೆಗಾಲದಲ್ಲಿ ಮೂರೂ ಕಡೆ ಸುತ್ತುವರಿಯುವುದರಿಂದ ಆ ಬಸ್ಸು ಕೂಡ ಮಧ್ಯೆ ಮಧ್ಯೆ ಬರುತ್ತಿರಲಿಲ್ಲ. 
ಧೋ ಎಂದು ಸುರಿಯವ ಮಳೆಯಿಂದಾಗಿ ಶಾಲೆಯೂ ಕೂಡ ಕೆಲವು ದಿನ ಮುಚ್ಚಿಬಿಡುತ್ತಿದ್ದುದರಿಂದ ಬಸ್ಸು ಬರದಿರುವುದು ಅಂತಹ ಸಮಸ್ಯೆ ಅಂತ ಮಕ್ಕಳಿಗೆ ಅನ್ನಿಸುತ್ತಿರಲಿಲ್ಲ.
ಇಂತಹ ಗುಲಾಬಿಪುರದ ಹೆಮ್ಮೆ ಅಂದರೆ ಸುತ್ತಲಿನ ಮೂವತ್ತು ಹಳ್ಳಿಯ ಮಕ್ಕಳಿಗೆ ಏಕೈಕ ಆಸರೆಯಾಗಿರುವ ಸರ್ಕಾರಿ ಶಾಲೆ. ಬೆಂಗಳೂರಿನ ಲಕ್ಷಾಂತರ ರೂಪಾಯಿ ಡೊನೇಷನ್ ಕೇಳುವ ಇಂಗ್ಲೀಷ್ ಮಾಧ್ಯಮದ ಯಾವುದೇ ಖಾಸಗಿ ಶಾಲೆಗಳ ಜೊತೆ ಎಲ್ಲಾ ವಿಚಾರಗಳಲ್ಲಿ ಸೆಡ್ಡು ಹೊಡೆದು ಸ್ಪರ್ಧಿಸಬಲ್ಲ ಶಾಲೆ ಎನ್ನುವ ಹೆಸರಿತ್ತು. 
ಇದಕ್ಕೆ ಮುಖ್ಯ ಕಾರಣ ಮುಖ್ಯೋಪಾಧ್ಯಯರಾದ ಕಾಶೀಪತಿ ರಾಯರು ಮತ್ತು ಅವರು ರೂಪಿಸಿದ ಒಂದು ಅತ್ಯುತ್ತಮ ಶಿಕ್ಷಕರ ತಂಡ. 
ಒಂದನೇ ತರಗತಿಯಿಂದ ಹತ್ತನೇ ತರಗತಿಯವರೆಗೂ ಇದ್ದ ಈ ಶಾಲೆ ಓದಿನಷ್ಟೇ ಹೆಸರನ್ನು ಕ್ರೀಡಾಕ್ಷೇತ್ರದಲ್ಲಿಯೂ ಮಾಡಿತ್ತು.

ಈ ಶಾಲೆಯ ಹಿರಿಮೆ ಅಂದರೆ ಅವರ ಹೆಣ್ಣುಮಕ್ಕಳ ಖೋಖೋ ತಂಡ. 
ಕಳೆದ ಬಾರಿ ರಾಜ್ಯಮಟ್ಟದ ಪ್ರಶಸ್ತಿ ಗೆದ್ದಿದ್ದ ಈ ತಂಡ ,ಎರಡನೇ ವರ್ಷವೂ ಮತ್ತೆ ವಿಜಯ ಸಾಧಿಸಿದ್ದರಿಂದ ಅವತ್ತು ಇಡೀ ಶಾಲೆಗೆ ಸಿಹಿ ಹಂಚಿ ರಜ ಘೋಷಿಸಲಾಯಿತು. 
ಮುಖ್ಯೋಪಾಧ್ಯಾಯರು ಅವತ್ತು ನಡೆದ ಸಣ್ಣ ಕಾರ್ಯಕ್ರಮದಲ್ಲಿ ಹೇಳಿದರು ,ಸತತವಾಗಿ ಎರಡು ಬಾರಿ ರಾಜ್ಯಮಟ್ಟದಲ್ಲಿ ಗೆದ್ದು ನಮ್ಮ ಶಾಲೆ ದಾಖಲೆ ಮಾಡಿದೆ. 
ಈ ಜಯಕ್ಕೆ ಪೂರ್ಣ ತಂಡ ಮತ್ತು ಅವರನ್ನು ತಯಾರು ಮಾಡಿದ ಅಧ್ಯಾಪಕರು ಸಮಾನವಾಗಿ ಕಾರಣರು. 
ಹಾಗಿದ್ದರೂ ಎಲ್ಲಾ ಪಂದ್ಯಗಳಲ್ಲೂ ಅತ್ಯುತ್ತಮ ಪ್ರದರ್ಶನ ನೀಡಿದ ಗಂಗೆ ಮತ್ತು ಗೌರಿಯರು ವಿಶೇಷ ಅಭಿನಂದನೆಗೆ ಆರ್ಹರು. ಮುಂದಿನ ವರ್ಷವೂ ಗೆದ್ದು ಹ್ಯಾಟ್ರಿಕ್ ಸಾಧಿಸಿಬಿಟ್ಟರೆ ಆ ದಾಖಲೆಯನ್ನು ಸರಿಗಟ್ಟುವುದು ಬಹಳ ಕಷ್ಟ. 
ಆಗ ನಮ್ಮ ಶಾಲೆಯ ಹೆಸರು ರಾಜ್ಯದಲ್ಲಿ ಮನೆಮಾತಾಗುತ್ತದೆ. 
ಗಂಗೆ ಮತ್ತು ಗೌರಿ ಒಂದೇ ಊರಿನವರು ಮತ್ತು ಒಂದನೇ ತರಗತಿಯಿಂದ ಒಟ್ಟಾಗಿ ಓದಿದವರು. 
ಬರಿ ಆಟದಲ್ಲಷ್ಟೇ ಅಲ್ಲ ,ಎಲ್ಲಾ ವಿಚಾರಗಳಲ್ಲಿಯೂ ಅವರಲ್ಲಿ ಉತ್ತಮ ಸ್ನೇಹ ಮತ್ತು ಹೊಂದಾಣಿಕೆಯಿತ್ತು. 
ಓದುವುದರಲ್ಲಿಯೂ ಇಬ್ಬರೂ ಸಾಕಷ್ಟು ಮುಂದಿದ್ದರು. 
ಖೋಖೋ ಮೈದಾನದಲ್ಲಂತೂ ಅವರಿಬ್ಬರೂ ಆಡುತ್ತಿದ್ದರೆ ,ಎದುರಾಳಿಗಳು ಕಂಗಾಲಾಗಿಬಿಡುತ್ತಿದ್ದರು. 
ವಿರೋಧಿಗಳ ಕೈಗೆ ಸಿಗದೆ ತಪ್ಪಿಸಿಕೊಳ್ಳುವುದರಲ್ಲಿ ಅವರದ್ದು ಎತ್ತಿದ ಕೈ. 
ಒಬ್ಬಳು ಇನ್ನೇನು ಸಿಕ್ಕೇಬಿಟ್ಟಳು ಅನ್ನುವಷ್ಟರಲ್ಲಿ ಇನ್ನೊಬ್ಬಳು ಅಟ್ಟಿಸಿಕೊಂಡು ಬರುತ್ತಿದ್ದವರ ಹತ್ತಿರ ಸುಳಿದು ಅವರನ್ನು ದಾರಿತಪ್ಪಿಸಿ ತಾನೂ ಕೈಗೆ ಸಿಗದೆ ಓಡಿಬಿಡುತ್ತಿದ್ದಳು. 
ಬರಿಯ ಕಣ್ಸನ್ನೆಯಲ್ಲೇ ಅವರ ಸಂಭಾಷಣೆ ನಡೆದು ಮುಂದಿನ ನಡೆಯ ಸೂಚನೆಯನ್ನು ಒಬ್ಬರು ಇನ್ನೊಬ್ಬರಿಗೆ ರವಾನಿಸುತ್ತಿದ್ದರು. ಹಾಗಾಗಿ ಹೆಚ್ಚಿನ ಬಾರಿ ಅವರು ಔಟಾಗದೆ ಉಳಿದು ಎದುರಾಳಿಗಳಿಗೆ ಅಂಕವನ್ನು ನೀಡದೆ ತಂಡವನ್ನು ಗೆಲ್ಲಿಸುತ್ತಿದ್ದರು. 
ಅವರು ಎದುರಾಳಿಗಳನ್ನು ಅಟ್ಟಿಸಿಕೊಂಡು ಹೋಗುವಾಗಲೂ ಉತ್ತಮ ತಾಳಮೇಳವಿರುತ್ತಿತ್ತು. 
ಹಾಗಾಗಿ ಆ ತಂಡದವರು ಇವರಿಗೆ ಸುಲಭವಾಗಿ ಸಿಗುತ್ತಿದ್ದರು.
ಪ್ರತಿಬಾರಿಯಂತೆ ಈ ಬಾರಿಯೂ ಶಾಲೆಯ ದೈಹಿಕ ಶಿಕ್ಷಣ ಗುರುಗಳಾಗಿದ್ದ ವಿಜಯ್ ನೇತೃತ್ವದಲ್ಲಿ ಖೋಖೋ ತರಬೇತಿ ನಡೆಯಿತು. ತಾಲ್ಲೂಕು ಮಟ್ಟದ ಸ್ಪರ್ಧೆಗಳಲ್ಲಿ ಗುಲಾಬಿಪುರ ಶಾಲೆಗೆ ಸುಲಭ ಜಯ ದೊರೆಯಿತು. 
ಜಿಲ್ಲಾಮಟ್ಟದ ಸ್ಪರ್ಧೆಗಳಿಗೆ ಒಂದು ತಿಂಗಳ ಅಂತರವಿದ್ದು ,ತರಬೇತಿ ಮುಂದುವರೆದಿತ್ತು. 
ಶಾಲೆ ರಾಜ್ಯಮಟ್ಟದಲ್ಲಿ ಹ್ಯಾಟ್ರಿಕ್ ಸಾಧಿಸುವುದರಲ್ಲಿ ಯಾರಿಗೂ ಅನುಮಾನವೇ ಇರಲಿಲ್ಲ.
ಈ ಮಧ್ಯೆ  ಗಂಗೆ ಮತ್ತು ಗೌರಿಯರಲ್ಲಿ ವಿಜಯ್ ಕೆಲವು ಬದಲಾವಣೆಗಳನ್ನು ಗಮನಿಸಿದರು. 
ಇಬ್ಬರೂ ಮೊದಲಿನಂತೆ ಸಹಜ ಸ್ನೇಹದಲ್ಲಿದ್ದಂತೆ ಕಂಡುಬರಲಿಲ್ಲ. 
ಅವರಲ್ಲಿ ಆಟದ ತಾಳಮೇಳವೂ ಕೂಡ ಮೊದಲಿನಂತಿರದೆ ಅವರು ಸುಲಭವಾಗಿ ಔಟ್ ಆಗುತ್ತಿದ್ದರು. 
ಶಾಲೆಯ ಒಳಗೆ ಕೂಡ ಅವರಿಬ್ಬರ ಮಧ್ಯೆ ಇಂತಹ ಬದಲಾವಣೆಗಳನ್ನು ಇತರ ಶಿಕ್ಷಕರು ಗಮನಿಸಿದರು. 
ಹೀಗೇ ಮುಂದುವರಿದರೆ ಮುಂದಿನ ಹಂತದ ಸ್ಪರ್ಧೆಗಳಲ್ಲಿ ತೊಂದರೆಯಾಗುವ ಸಾಧ್ಯತೆಗಳಿದ್ದವು. 
ಹಾಗಾಗಿ ಗುರುಗಳು ಇಬ್ಬರನ್ನೂ ಕೂರಿಸಿಕೊಂಡು ಅವರ ತೊಂದರೆಗಳ ಬಗೆಗೆ ಕೇಳಿದರು. 
ಇಬ್ಬರೂ ಹೆಚ್ಚೇನನ್ನೂ ಮಾತನಾಡದೆ ತಮ್ಮ ಆರೋಗ್ಯ ಸರಿಯಿಲ್ಲವೆಂದು ಮಾತ್ರ ಹೇಳಿದರು. 
ಗುರುಗಳಿಗೆ ಇದರಲ್ಲಿ ಪೂರ್ಣ ನಂಬಿಕೆಯಾಗಲಿಲ್ಲ. 
ಜಿಲ್ಲಾಮಟ್ಟದ ಸ್ಪರ್ಧೆಗಳು ಒಂದೆರೆಡು ದಿನದಲ್ಲಿ ಆರಂಭವಾಗುತ್ತಿದ್ದುದರಿಂದ ಇಬ್ಬರಿಗೂ ಮನಸ್ಸಿಟ್ಟು ಆಡಲು ಹೇಳಿದರು.
ಆದರೆ ಜಿಲ್ಲಾ ಮಟ್ಟದ ಸ್ಪರ್ಧೆಗಳಲ್ಲಿ ನಡೆದಿದ್ದೇ ಬೇರೆ.
ಗಂಗೆ ಗೌರಿಯರಿಬ್ಬರೂ ಪೂರ್ಣ ಅಪರಿಚಿತರಂತೆ ಇರುತ್ತಿದ್ದರು. 
ಅವರ ಆಟ ಪೂರ್ಣ ಕಳೆಗುಂದಿತ್ತು. 
ಎದುರಾಳಿಗಳ ಕೈಗೆ ಸುಲಭವಾಗಿ ಸಿಗುತ್ತಿದ್ದರು. 
ಬೆನ್ನಟ್ಟುವಾಗ ಕೂಡ ಅವರ ಹಿಂದಿನ ಚಾಕಚಕ್ಯತೆಯಾಗಲೀ ಅಥವಾ ತಂತ್ರಗಳಾಗಲೀ ಕಾಣುತ್ತಿರಲಿಲ್ಲ. 
ಹಾಗಾಗಿ ಗುಲಾಬಿಪುರ ಶಾಲೆ ಸೋಲುವ ಹಂತ ತಲುಪಿತು.
ಅಂತೂ ಕೊನೆಗೆ ವಿಜಯ್‍ರವರ ಪ್ರಯತ್ನದಿಂದ ಮತ್ತು ಇತರ ಆಟಗಾರರ ಬೆಂಬಲದಿಂದ ಎರಡನೆ ಸ್ಥಾನ ಪಡೆದು ರಾಜ್ಯ ಮಟ್ಟದ ಸ್ಪರ್ಧೆಗೆ ಪ್ರವೇಶ ಪಡೆಯಿತು.
ಇದು ಹೀಗೇ ಮುಂದುವರಿದರೆ ತಮ್ಮ ಶಾಲೆ ರಾಜ್ಯಮಟ್ಟದ ಸ್ಪರ್ಧೆಗಳಲ್ಲಿ ಗೆಲ್ಲುವುದು ಅಸಾಧ್ಯ ಎಂದು ಮನಗಂಡ ಗುರುಗಳು ಮತ್ತೆ ಗಂಗೆ ಗೌರಿಯರಿಬ್ಬರನ್ನೂ ಕರೆದು ಮಾತನಾಡಿಸಿದರು. 
ಶುರುವಿಗೆ ಇಬ್ಬರೂ ತಮ್ಮ ನಡುವೆ ಏನೂ ಜಗಳ ಇಲ್ಲ ಎಂದು ಹೇಳಿದರೂ ಸ್ವಲ್ಪ ವಿವರವಾಗಿ ಕೇಳಿದಾಗ ಇಬ್ಬರ ಕಣ್ಣಿನಲ್ಲಿಯೂ ನೀರು ಹನಿಯತೊಡಗಿತು.
ನಮ್ಮಿಬ್ಬರಲ್ಲಿ ಯಾವುದೋ ವಿಷಯಕ್ಕೆ ಜಗಳ ಆಯಿತು. 
ಇದರಿಂದ ಇಬ್ಬರ ಮನಸ್ಸೂ ಹಾಳಾಗಿದೆ. 
ನಮ್ಮಲ್ಲಿ ಹಳೆಯ ಸ್ನೇಹ ಉಳಿದಿಲ್ಲ. 
ಹಾಗಾಗಿ ನಾವಿನ್ನು ಮೊದಲಿನಂತೆ ಒಟ್ಟಾಗಿ ಆಡೋದಕ್ಕೆ ಆಗಲ್ಲ ಸಾರ್ ,ನಮ್ಮನ್ನು ತಂಡದಿಂದ ತೆಗೆದುಬಿಡಿ  ಎಂದು ಹೇಳುತ್ತಾ ಕಣ್ಣೊರೆಸಿಕೊಂಡರು.
ನೋಡಿ ಮಕ್ಕಳೇ , ನೀವು ಯಾಕೆ ಜಗಳ ಆಡಿದ್ದೀರಾ ಅಂತ ನಾನು ಕೇಳುವುದಿಲ್ಲ. 
ಅದನ್ನು ನೀವಿಬ್ಬರೇ ಆಥವಾ ನಿಮ್ಮ ಅಪ್ಪ ಅಮ್ಮಂದಿರ ಜೊತೆ ಕುಳಿತು ಬಗೆಹರಿಸಿಕೊಳ್ಳಿ.
ಆದರೆ ನಿಮ್ಮಿಬ್ಬರ ಭಿನ್ನಾಭಿಪ್ರಾಯದ ಪರಿಣಾಮ ನಿಮ್ಮ ಆಟದ ಮೇಲೆ ಆಗುವುದಕ್ಕೆ ಅವಕಾಶ ಕೊಡಬಾರದು.  
ಅದು ಹೇಗೆ ಸಾಧ್ಯ ಸಾರ್ ,ನಾನಂತೂ ಇವಳು ಮಾಡಿದ ವಂಚನೆಗಾಗಿ ಇವಳನ್ನು ದ್ವೇಷಿಸುತ್ತೇನೆ. 
ಹಾಗಾಗಿ ಇವಳ ಜೊತೆ ಆಟವಾಡೋದಕ್ಕೆ ಸಾಧ್ಯವೇ ಇಲ್ಲ. ಗೌರಿ ಹೇಳಿದಳು.
ನನಗೂ ಕೂಡ ಇವಳ ಜೊತೆ ಆಡುವುದಿರಲಿ ಇವಳ ಮುಖ ನೋಡುವುದಕ್ಕೂ ಇಷ್ಟವಿಲ್ಲ. 
ನನ್ನನ್ನು ಶಾಲಾ ತಂಡದಿಂದ ತೆಗೆದುಬಿಡಿ. ಗಂಗೆ ಕೂಡ ಪ್ರತಿಭಟಿಸಿದಳು.
ನೋಡಿ ಮಕ್ಕಳೇ ನಿಮ್ಮ ಸಿಟ್ಟನ್ನು ನೋಡಿದರೆ ನಿಮ್ಮಿಬ್ಬರ ಮಧ್ಯೆ ಏನೋ ದೊಡ್ಡ ಭಿನ್ನಾಭಿಪ್ರಾಯ ಬಂದಿದೆ. 
ಅದನ್ನು ಹೇಗೆ ಪರಿಹರಿಸಿಕೊಳ್ಳುವುದು ಅನ್ನುವುದು ನಿಮಗೆ ಬಿಟ್ಟಿದ್ದು. 
ನೀವಿಬ್ಬರೂ ಒಪ್ಪಿದರೆ ನಾನು ಅದಕ್ಕೆ ಸಹಾಯ ಮಾಡುತ್ತೇನೆ. 
ಸಧ್ಯಕ್ಕೆ ನಮ್ಮ ಮುಂದಿರುವ ಪ್ರಶ್ನೆ ಅದಲ್ಲ. 
ನಿಮ್ಮ ವೈಯುಕ್ತಿಕ ಭಾವನೆಗಳೇನೇ ಇರಲಿ ,ಮೈದಾನದಲ್ಲಿ ನೀವಿಬ್ಬರೂ ಗುಲಾಬಿಪುರ ಶಾಲೆಯನ್ನು ಪ್ರತಿನಿಧಿಸುತ್ತಿದ್ದೀರಾ ಎಂದು ನೆನಪಿಡಿ. 
ಶಾಲೆಯ ಕೀರ್ತಿಯನ್ನು ಎರಡು ವರ್ಷ ಎತ್ತಿ ಹಿಡಿದಿದ್ದೀರಿ. 
ಇದೊಂದು ವರ್ಷ ಪ್ರಯತ್ನ ಪಟ್ಟರೆ ನಿಮ್ಮ ಹೆಸರು ಶಾಲಾ ಇತಿಹಾಸದ ಪುಟಗಳಲ್ಲಿ ದಾಖಲಾಗುತ್ತದೆ. 
ಸರ್ ನಾವೇನು ಮಾಡಬೇಕು ಮತ್ತು ಅದನ್ನು ಮಾಡುವುದು ಹೇಗೆ ಅಂತ ಹೇಳಿ ,ಪ್ರಯತ್ನ ಮಾಡುತ್ತೇವೆ , ಇಬ್ಬರೂ ಕೇಳಿದರು.
ಮಕ್ಕಳೇ ಇಂಗ್ಲೀಷಿನಲ್ಲಿ ಇದಕ್ಕೆ ಪ್ರೊಫೆಷನಲಿಸಮ್ ಅನ್ನುತ್ತಾರೆ. 
ಕನ್ನಡದಲ್ಲಿ ವೃತ್ತಿಪರ ಮನೋಭಾವ ಅನ್ನೋಣ. 
ನೀವು ಅದನ್ನು ಬೆಳೆಸಿಕೊಳ್ಳಬೇಕು. 
ಇದರಿಂದ ನಿಮಗೆ ಖೋಖೋ ಆಟಕ್ಕಷ್ಟೇ ಅಲ್ಲ ,ಮುಂದೆ ನಿಮ್ಮ ಜೀವನದಲ್ಲಿ ಎಲ್ಲಾ ಕಡೆ ಸಹಾಯವಾಗುತ್ತದೆ. 
ನೀವು ವಿದ್ಯಾಭ್ಯಾಸವಾದ ನಂತರ , ಒಂದು ದೊಡ್ಡ ಸಂಸ್ಥೆಯಲ್ಲಿ ಉದ್ಯೋಗಕ್ಕಾಗಿ ಸೇರಿಕೊಳ್ಳುತ್ತೀರಾ ಅಂದುಕೊಳ್ಳಿ. 
ಅಲ್ಲಿ ನೂರಾರು ಜನರ ಜೊತೆ ಕೆಲಸ ಮಾಡಬೇಕಾಗುತ್ತದೆ. 
ಅವರಲ್ಲಿ ಎಲ್ಲಾ ರೀತಿಯ ಗುಣ ಸ್ವಭಾವದವರಿರುತ್ತಾರೆ. 
ಅವರಲ್ಲಿ ನಿಮಗಿಷ್ಟವಾಗದವರು ಸಾಕಷ್ಟು ಜನ ಇರಬಹುದು. 
ಆದರೆ ಅವರ ಮೇಲಿನ ಕಹಿಯನ್ನು ನಿಮ್ಮ ಕೆಲಸದಲ್ಲಿ ತೋರಿಸುವಂತಿಲ್ಲ. 
ನಿಮ್ಮ ನಿಷ್ಠೆ ಸಂಸ್ಥೆಗಾಗಿ ಅಂದುಕೊಂಡು ನಿಮ್ಮ ಭಾವನೆಗಳನ್ನು ಅವುಗಳಲ್ಲಿ ಸೇರಿಸದೆ ಒಂದು ತಂಡವಾಗಿ ಕೆಲಸ ಮಾಡುವ ಅಭ್ಯಾಸ ಮಾಡಿಕೊಳ್ಳಬೇಕು. 
ಸಂಸ್ಥೆಯ ಹೊರಗೆ ನಿಮಗಿಷ್ಟವಾದವರ ಜೊತೆ ಮಾತ್ರ ಬೆರೆತು ,ಒಳಗಿದ್ದಾಗ ಎಲ್ಲರೊಡನೆ ಕೆಲಸದ ವಿಷಯಗಳಿಗಾಗಿ ಒಡನಾಡಲೇಬೇಕು. 
ಇದೇ ಮನೋಭಾವವನ್ನು ಇಲ್ಲೂ ಬೆಳೆಸಿಕೊಳ್ಳಿ. 
ಅದು ಹೇಳಿದಷ್ಟು ಸರಳವೇ ಸಾರ್ ?   ಗಂಗೆ ಕೇಳಿದಳು.
 ಶಾಲೆಗೆ ಕೀರ್ತಿ ತರಲೇಬೇಕೆಂದು ನಿಮ್ಮ ಬಲವಾದ ಇಚ್ಛೆಯಾಗಿದ್ದರೆ ಇಂತಹ ಮನೋಭಾವ ರೂಡಿಸಿಕೊಳ್ಳುವುದು ಕಷ್ಟವೇನಲ್ಲ. 
ಆಟದ ಮೈದಾನಕ್ಕಿಳಿಯುವ ಮೊದಲು , ನಾನು ಶಾಲೆಗಾಗಿ ನನ್ನ ಅತ್ಯುತ್ತಮ ಆಟವನ್ನು ಆಡಬೇಕು , ಉಳಿದ ಎಲ್ಲಾ ವಿಷಯಗಳು ನನಗೆ ಮುಖ್ಯವಲ್ಲ ,ಎಂದು ಪದೇ ಪದೇ ಮನಸ್ಸಿನಲ್ಲಿ ಹೇಳಿಕೊಳ್ಳಿ. 
ಹಿಂದೆ ನೀವು ಅದ್ಭುತವಾಗಿ ಆಡಿದಾಗ ನಾವೆಲ್ಲಾ ನಿಮಗಾಗಿ ಚಪ್ಪಾಳೆ ಹೊಡೆಯುತ್ತಿದ್ದ ಕ್ಷಣಗಳನ್ನು ನೆನಪಿಸಿಕೊಳ್ಳಿ. 
ಕಣ್ಣುಮುಚ್ಚಿಕೊಂಡು ಈಗ ನಡೆಯುತ್ತಿದೆ ಅನ್ನುವ ರೀತಿ ಅಂತಹ ಕ್ಷಣಗಳನ್ನು ಅನುಭವಿಸಿ. 
ಮೈದಾನಕ್ಕಿಳಿದ ಮೇಲೆ ನಾವು ಗಂಗೆ ಗೌರಿ ಅಲ್ಲ ,ಇಬ್ಬರೂ ಗುಲಾಬಿಪುರ ಶಾಲಾ ತಂಡದ ಸದಸ್ಯರು ಮಾತ್ರ ಅಂತ ನೆನಪಿಸಿಕೊಳ್ಳುತ್ತಾ ಆಟವಾಡಿ. 
ಆಗ ನಿಮ್ಮ ನೈಜ ಆಟ ಹೊರಬಂದು ಮತ್ತೆ ನೀವು ಗೆಲ್ಲುವುದರಲ್ಲಿ ನನಗೆ ಅನುಮಾನವೇ ಇಲ್ಲ. 
ಖಂಡಿತಾ ಪ್ರಯತ್ನಿಸುತ್ತೇವೆ ಸಾರ್ , ಧನ್ಯವಾದಗಳು  ಇಬ್ಬರ ಕಣ್ಣಿನಲ್ಲಿಯೂ ಮೊದಲಿನ ಹೊಳಪಿನ ಸೂಚನೆಗಳು ಕಾಣುತ್ತಿತ್ತು.
ನಂತರ ವಿಜಯ್ ಇಬ್ಬರ ಪೋಷಕರನ್ನು ಭೇಟಿಯಾಗಿ ಮಕ್ಕಳಲ್ಲಿ ಮೂಡಿರಬಹುದಾದ ಭಿನ್ನಾಭಿಪ್ರಾಯವನ್ನು ಸರಿಪಡಿಸಲು ಕೇಳಿಕೊಂಡರು. 
ಇದರಿಂದ ಶಾಲಾ ಖೋಖೋ ತಂಡಕ್ಕಷ್ಟೇ ಅಲ್ಲ ,ಅವರಿಬ್ಬರ ಸ್ನೇಹ ಸಂಬಂಧಗಳಿಗೂ ಸಹಾಯವಾಗುತ್ತದೆ ಎಂದು ಅವರಿಗೆ ಮನವರಿಕೆ ಮಾಡಿದರು.
ಮಕ್ಕಳು ರಾಜ್ಯ ಮಟ್ಟದ ಸ್ಪರ್ಧೆಗೆ ಮತ್ತೆ ತೀವ್ರ ಅಭ್ಯಾಸದಲ್ಲಿ ತೊಡಗಿದ್ದರು. 
ಇಬ್ಬರ ಪೋಷಕರೂ ಮಕ್ಕಳ ಜೊತೆ ನಿಧಾನವಾಗಿ ಮಾತನಾಡುತ್ತಾ ಅವರಲ್ಲಿ ಸಾಮರಸ್ಯವನ್ನು ತರಲು ಯತ್ನಿಸುತ್ತಿದ್ದರು. 
ಪಂದ್ಯ ಹತ್ತಿರವಾಗುತ್ತಿದ್ದಂತೆ ಏನಾಗಬಹುದೋ ಎಂಬ ಆತಂಕ ಎಲ್ಲರಲ್ಲೂ ಕಾಡುತ್ತಿತ್ತು. 
ಆದರೆ ಗಂಗೆ ಗೌರಿಯರು ಮತ್ತು ಅವರ ಗುರುಗಳು ಮಾತ್ರ ಒಳಗೊಳಗೇ ಆತ್ಮವಿಶ್ವಾಸದಲ್ಲಿ ಬೀಗುತ್ತಿದ್ದರು.
ಗುಲಾಬಿಪುರದ ಸಮಸ್ತ ಜನತೆಯ ಕನಸನ್ನು ನನಸಾಗಿಸುವಂತೆ ಶಾಲಾ ತಂಡ ಹ್ಯಾಟ್ರಿಕ್ ಸಾಧಿಸಿಯೇ ಬಿಟ್ಟಿತು. 
ನಂತರ ಶಾಲೆಯಲ್ಲಿ ನಡೆದ ಅಭಿನಂದನಾ ಸಮಾರಂಭದಲ್ಲಿ ಎಲ್ಲರೂ ಮಕ್ಕಳನ್ನು ಕೊಂಡಾಡುತ್ತಿರುವಾಗ ಅವರಿಬ್ಬರೂ ಕಣ್ಣೊರೆಸಿಕೊಳ್ಳುತ್ತಿದ್ದರು. 
ನಿಜವಾದ ಯಶಸ್ಸು ಯಾರದ್ದು ಎಂದು ಅವರಿಬ್ಬರಿಗೆ ಮಾತ್ರ ಗೊತ್ತಿದ್ದು ,ಇಬ್ಬರೂ ಹೆಮ್ಮೆಯಿಂದ ತಮ್ಮ ಗುರುಗಳಾದ ವಿಜಯ್ ಅವರತ್ತ ನೋಡಿ ಮುಗುಳ್ನಕ್ಕರು.

ಕೋತಿಯ ಹೃದಯ

ಒಂದು ಸರೋವರದಲ್ಲಿ ಗಂಡ ಹೆಂಡತಿ ಮೊಸಳೆಗಳು ವಾಸವಾಗಿದ್ದವು. 
ಸರೋವರದ ಬಳಿಯ ನೇರಳೆ ಮರದಲ್ಲಿ ಕೋತಿಯೊಂದು ವಾಸವಾಗಿತ್ತು . 
ಕೋತಿಯ ಗೆಳೆತನ ಸಂಪಾದಿಸಿದ ಮೊಸಳೆ ಕೋತಿಯಿಂದ ನೇರಳೆ ಹಣ್ಣುಗಳನ್ನು ಪಡೆದು ತಿನ್ನುತ್ತಿತ್ತು. 
ಕೆಲವೊಮ್ಮೆ ತನ್ನ ಹೆಂಡತಿಗೂ ಕೊಡುತ್ತಿತ್ತು. 
ನೇರಳೆಹಣ್ಣುಗಳ ರುಚಿ ನೋಡಿದ ಹೆಣ್ಣುಮೊಸಳೆ ಕೋತಿಯನ್ನು ತಿನ್ನಲು ಬಯಸಿತು. 
ಈ ಕೂಡಲೆ ಕೋತಿಯ ಹೃದಯ ತರಲಿಲ್ಲವೆಂದಾದರೆ ನಿನ್ನ ಬಿಟ್ಟುಹೋಗುತ್ತೇನೆ ಎಂದು ತನ್ನ ಗಂಡನಾದ ಮೊಸಳೆಯನ್ನು ಹೆದರಿಸಿತು. 
ಸರಿ ಎಂದು ಹೊರಟ ಗಂಡು ಮೊಸಳೆ ಕೋತಿಯನ್ನು ಹೊಗಳುತ್ತಾ ತನ್ನ ಹೆಂಡತಿ ನಿನ್ನನ್ನು ಊಟಕ್ಕೆ ಕರೆದಿದ್ದಾಳೆ ಈಗಲೇ ಬರಬೇಕು ಎಂದು ಆಹ್ವಾನಿಸಿತು. 
ಗೆಳೆಯನ ಮಾತು ಸತ್ಯವೆಂದು ತಿಳಿದು ಕೋತಿಯು ಅದರ ಬೆನ್ನಮೇಲೆ ಕುಳಿತು ಹೊರಟಿತು.
ತನ್ನ ಬೆನ್ನ ಮೇಲೆ ಕೂರಿಸಿಕೊಂಡು ಹೋಗುವಾಗ ಮೊಸಳೆ ನಿಜವನ್ನು ಹೇಳಿತು. 
ಇದರಿಂದ ಹೆದರಿದ ಕೋತಿಯು ತನ್ನ ಪ್ರಾಣ ಉಳಿಸಿಕೊಳ್ಳಲು ಒಂದು ಉಪಾಯ ಮಾಡಿತು. 
ತನ್ನ ಹೃದಯವನ್ನು ಮರದ ಮೇಲೆ ಬಿಟ್ಟು ಬಂದಿರುವುದಾಗಿ ಹೇಳಿತು. 
ತೆಗೆದುಕೊಂಡು ಬರಲು ಹಿಂದಿರುಗಿ ಹೋಗಬೇಕಾಗಿದೆ ಎಂದು ತಿಳಿಸಿತು. 
ಕೋತಿಯ ಉಪಾಯವನ್ನು ಅರಿಯದ ಪೆದ್ದ ಮೊಸಳೆ ಹಿಂದಿರುಗಿ ದಡಕ್ಕೆ ಬಂತು. 
ಕೋತಿ ದಡಕ್ಕೆ ಹಾರಿ ತನ್ನ ಪ್ರಾಣ ಉಳಿಸಿಕೊಂಡಿತು.


ಕರಡಿ ಮತ್ತು ನರಿ

ಒಂದು ಕಾಡಿನಲ್ಲಿ ಕರಡಿ ಮತ್ತು ನರಿ ವಾಸವಾಗಿದ್ದವು. 
ಒಮ್ಮೆ ಬೆಳೆ ಬೆಳೆಯಲು ಯೋಚಿಸಿದವು. 
ಭೂಮಿಯ ಮೇಲ್ಭಾಗದ ಬೆಳೆಯ ಭಾಗವು ತನಗೆ ಸೇರಬೇಕೆಂದು ನರಿ ಹೇಳಿತು. 
ಮುಗ್ಧ ಕರಡಿಯು ಒಪ್ಪಿಕೊಂಡಿತು. 
ಬಾಳೆಹಣ್ಣನ್ನು ಬೆಳೆಯಲು ನಿರ್ಧರಿಸಿದವು. 
ಬೆಳೆ ಫಲವತ್ತಾಗಿ ಬೆಳೆದು ನಿಂತಿತು. 
ಭೂಮಿಯ ಮೇಲ್ಭಾಗದಲ್ಲಿ ಇದ್ದುದರಿಂದ ಹಣ್ಣುಗಳೆಲ್ಲ ನರಿಯ ಪಾಲಾಯಿತು. 
ಕರಡಿಗೆ ನಿರಾಸೆಯಾಯಿತು. 
ಹಲವು ದಿನಗಳು ಕಳೆದವು .
ಕರಡಿ ಯೋಚಿಸಿ ಒಂದು ನಿರ್ಧಾರಕ್ಕೆ ಬಂತು. 
ಪುನಃ ಬೆಳೆ ಬೆಳೆಯಲು ನರಿಯೊಂದಿಗೆ ಒಪ್ಪಂದ ಮಾಡಿಕೊಂಡಿತು. 
ಈ ಬಾರಿ ಕಡಲೆಕಾಯಿ ಬೆಳೆಯುವಂತೆ ಕರಡಿ ತಿಳಿಸಿತು. 
ಬೆಳೆ ಫಲವತ್ತಾಗಿ ಬೆಳೆಯಿತು. 
ಭೂಮಿಯ ಕೆಳಭಾಗದ ಬೆಳೆಯನ್ನು ಕರಡಿ ಪಡೆಯಿತು. 
ನರಿಯ ದುರಾಸೆಗೆ ತಕ್ಕ ಪಾಠ ಕಲಿಸಿತು. 

ಜಾಣ ಹಕ್ಕಿಗಳು

ಒಂದು ಕೊಳದ ಬಳಿ ಇದ್ದ ದೊಡ್ಡ ಮರದಲ್ಲಿ ಎರಡು ಹಕ್ಕಿಗಳು ವಾಸವಾಗಿದ್ದವು. 
ಪ್ರತಿಬಾರಿ ಮೊಟ್ಟೆಯಿಟ್ಟಾಗಲೂ ಹಾವೊಂದು ಬಂದು ಮೊಟ್ಟೆಗಳನ್ನು ತಿನ್ನುತ್ತಿತ್ತು. 
ಇದರಿಂದ ಹಕ್ಕಿಗಳಿಗೆ ತುಂಬಾ ದುಃಖವಾಯಿತು. 
ಒಮ್ಮೆ ರಾಣಿಯೊಬ್ಬಳು ತನ್ನ ಗೆಳತಿಯರ ಜೊತೆಗೂಡಿ ಕೊಳದಲ್ಲಿ ಈಜಲು ಬಂದಳು. 
ತನ್ನ ಆಭರಣ ಮತ್ತು ಉಡುಪುಗಳನ್ನು ತೆಗೆದು ದಡದ ಬಳಿ ಇಟ್ಟಳು. 
ಆನಂದದಿಂದ ಗೆಳತಿಯರೊಂದಿಗೆ ಈಜುತ್ತಿದ್ದಳು. 
ಇದನ್ನು ಕಂಡ ಹಕ್ಕಿಗಳು ಒಂದು ಉಪಾಯ ಹೂಡಿದವು. 
ರಾಣಿಯ ರತ್ನಹಾರವನ್ನು ಹಾವಿನ ಹುತ್ತದಲ್ಲಿ ಹಾಕಿದವು . 
ರಾಣಿ ಇದನ್ನು ಗಮನಿಸಿದಳು ತನ್ನ ಭಟರಿಗೆ ಹುತ್ತವನ್ನು ಅಗೆಯಲು ಹೇಳಿದಳು. 
ಭಟರು ಹುತ್ತವನ್ನು ಅಗೆಯುವಾಗ ಹಾವು ಹೊರಬಂತು. 
ಭಟರು ಅದನ್ನು ಕೊಂದರು. 
ಹಕ್ಕಿಗಳಿಗೆ ಸಂತೋಷವಾಯಿತು.

ಕಾಗೆ ಮತ್ತು ನವಿಲುಗರಿ

ಕಾಡಿನ ಒಂದು ಮರದಲ್ಲಿ ಕಾಗೆಯೊಂದು ವಾಸವಾಗಿತ್ತು. 
ಮರದ ಕೆಳಗೆ ಬಿದ್ದಿದ್ದ ನವಿಲುಗರಿಗಳನ್ನು ಗಮನಿಸಿತು. 
ಅವುಗಳನ್ನು ತನ್ನ ರೆಕ್ಕೆಗಳಿಗೆ ಸಿಕ್ಕಿಸಿಕೊಂಡಿತು. 
ತಾನು ಅಂದವಾಗಿ ಇರುವುದಾಗಿ ಸಂಭ್ರಮ ಪಟ್ಟಿತು. 
ಉಳಿದ ಕಾಗೆಗಳನ್ನು ಮೂದಲಿಸಿತು. 
ಇತರ ಕಾಗೆಗಳು ಬೇಸರಗೊಂಡವು. 
ನವಿಲುಗಳ ಗುಂಪು ಸೇರುವುದಾಗಿ , ಕಾಗೆಯು ಅವುಗಳ ಬಳಿ ಜಂಭ ಕೊಚ್ಚಿಕೊಂಡಿತು.
ಕಾಗೆಗಳ ಗುಂಪನ್ನು ತೊರೆದು ನವಿಲುಗಳ ಗುಂಪಿನ ಬಳಿಗೆ ಬಂದಿತು. 
ಕಾಗೆಯನ್ನು ಗುರುತಿಸಿದ ನವಿಲುಗಳು ಕೊಕ್ಕಿನಿಂದ ಕುಕ್ಕಲು ಆರಂಭಿಸಿದವು. 
ಕಾಗೆಯನ್ನು ಅಲ್ಲಿಂದ ಓಡಿಸಿದವು. 
ಇದರಿಂದ ಬೇಸರಗೊಂಡ ಕಾಗೆ ಹಿಂತಿರುಗಿತು. 
ಹಿಂತಿರುಗಿದ ಕಾಗೆಯನ್ನು ಇತರ ಕಾಗೆಗಳು ಹತ್ತಿರ ಸೇರಿಸಲಿಲ್ಲ . 
ಇದರಿಂದ ಕಾಗೆಗೆ ತುಂಬಾ ದುಃಖವಾಯಿತು. 
ತನ್ನ ತಪ್ಪನ್ನು ಮನ್ನಿಸುವಂತೆ ಬೇಡಿಕೊಂಡಿತು. 
ಕಾಗೆಗಳು ಕ್ಷಮಿಸಿದವು.

ಅಗಸನ ಕತ್ತೆ

ಒಂದು ಊರಿನ ಅಗಸನು ,ಒಂದು ಕತ್ತೆ ಮತ್ತು ಒಂದು ಕುದುರೆಯನ್ನು ಸಾಕಿದ್ದನು . 
ಪ್ರತಿದಿನವೂ ಬಟ್ಟೆಗಳನ್ನು ತೊಳೆಯಲು ನದಿಯ ಬಳಿಗೆ ಬರುತ್ತಿದ್ದನು. 
ದಿನವೂ ಬಟ್ಟೆಯ ಗಂಟನ್ನು ಕತ್ತೆಯು ಹೊತ್ತು ತರುತ್ತಿತ್ತು. 
ಕುದುರೆ ಹಾಯಾಗಿ ಜೊತೆಗೆ ನಡೆದು ಬರುತ್ತಿತ್ತು. 
ಒಮ್ಮೆ ಬಟ್ಟೆಯ ಗಂಟು ಬಹಳ ಭಾರವಾಗಿತ್ತು. 
ಗಂಟಿನ ಸ್ವಲ್ಪ ಭಾಗವನ್ನು ಹೊತ್ತು ತರುವಂತೆ ಕುದುರೆಗೆ ಕತ್ತೆಯು ಬೇಡಿತು. 
ತಾತ್ಸಾರ ಮನೋಭಾವದಿಂದ ಕುದುರೆ ನಿರಾಕರಿಸಿತು. 
ದುಃಖಗೊಂಡ ಕತ್ತೆ ಒಂದು ಉಪಾಯವನ್ನು ಹೂಡಿತು. 
ಮಾರ್ಗದ ಮಧ್ಯದಲ್ಲಿ ಕುಸಿದು ಬಿದ್ದಂತೆ ನಟಿಸಿತು. 
ಅಗಸನು ಬಟ್ಟೆಯ ಗಂಟನ್ನು ಕುದುರೆಗೆ ಹೊರಿಸಿದನು. 
ಭಾರವಾದ ಗಂಟನ್ನು ಕುದುರೆ ಹೊತ್ತು ನಡೆಯಬೇಕಾಯಿತು. 
ಕತ್ತೆಗೆ ಸಹಾಯ ಮಾಡಿದ್ದರೆ ಅರ್ಧ ಭಾರ ಮಾತ್ರ ಹೊರಬೇಕಾಗುತ್ತಿತ್ತು. 
ಈಗ ಪೂರ್ಣ ಹೊತ್ತಿದ್ದೇನೆ ಎಂದು ಪಶ್ಚಾತಾಪ ಪಟ್ಟಿತು. 

ಜಿಂಕೆ ಮತ್ತು ಕೋತಿ

ಒಂದು ಕಾಡಿನಲ್ಲಿ ಜಿಂಕೆ ಮತ್ತು ಕೋತಿ ವಾಸವಾಗಿದ್ದವು . 
ಒಮ್ಮೆ ನದಿಯ ಆಚೆ ಬದಿಯ ತೋಟದ ಹಣ್ಣುಗಳನ್ನು ತಿನ್ನಲು ಯೋಚಿಸಿದವು. 
ಜಿಂಕೆಯು ಕೋತಿಯನ್ನು ಬೆನ್ನಮೇಲೆ ಕೂರಿಸಿಕೊಂಡು ನದಿಯನ್ನು ದಾಟಿತು. 
ಕೋತಿಯು ಹಣ್ಣುಗಳನ್ನು ಬೇಗ ಬೇಗನೆ ತಿಂದಿತು. 
ಹೊಟ್ಟೆ ತುಂಬಿದೆ ಹಾಡಲು ಇಷ್ಟವಾಗಿದೆ ಎಂದು ಜೋರಾಗಿ ಹಾಡತೊಡಗಿತು. 
ಕೋತಿಯ ಅರಚಾಟವನ್ನು ಕೇಳಿ ತೋಟದ ಜನ ಓಡಿ ಬಂದರು.
ಹಣ್ಣು ತಿನ್ನುತ್ತಿದ್ದ ಜಿಂಕೆಯನ್ನು ಹೊಡೆದು ಓಡಿಸಿದರು. 
ಇದರಿಂದ ಬೇಸರಗೊಂಡ ಜಿಂಕೆ ಹಿಂದಿರುಗಿ ಹೋಗಲು ನದಿಯ ಬಳಿ ಬಂತು. 
ಕೋತಿಯನ್ನು ಬೆನ್ನಿನ ಮೇಲೆ ಕೂರಿಸಿಕೊಂಡು ನದಿಯ ಮಧ್ಯಕ್ಕೆ ಬಂದಿತು. 
ಜನರ ಹೊಡೆತದಿಂದ ನೋವಾಗಿದೆ ಎಂದು ನೀರಿನಲ್ಲಿ ಮುಳುಗಬೇಕೆನಿಸಿದೆ ಎಂದು ಮುಳುಗಿತು. 
ಕೋತಿಗೆ ಉಸಿರು ಕಟ್ಟಿ ಸಂಕಟವಾಯಿತು . 
ತನ್ನ ತಪ್ಪಿನ ಅರಿವಾಗಿ ಜಿಂಕೆಯಲ್ಲಿ  ಕ್ಷಮೆ ಯಾಚಿಸಿತು. 



ರೈತನ ಶ್ರದ್ಧೆ

ಒಮ್ಮೆ ಭಾರಿ ಬರಗಾಲ ಬಂದಿತು. 
ಇನ್ನೂ ಮೂರು ವರ್ಷ ಮಳೆ ಬರಲಾರದೆಂದು ಪೂಜಾರಿಯು ತಿಳಿಸಿದನು. 
ಜನರಿಗೆ ಗಾಬರಿಯಾಗಿ ,ಊರು ಬಿಡಲು ಆರಂಭಿಸಿದರು.
ಒಬ್ಬ ಕುಂಟ ರೈತ ಮಾತ್ರ ಒಣಗಿದ ಭೂಮಿ ಉಳುತ್ತಿದ್ದನು. 
ಮಳೆಯ ಮೋಡ ಅವನನ್ನು ನೋಡಿತು. 
ನೀನೂ ಏಕೆ ಊರು ಬಿಡಲಿಲ್ಲ  ?  
 ಎಂದು ಕೇಳಿತು. 
ಅದಕ್ಕೆ ಕುಂಟ ರೈತನು  ಪೂಜಾರಿ ಹೇಳಿದ ಮಾತನ್ನು ಏಕೆ ನಂಬಲಿ ,ಮಳೆ ಸುರಿಸೋದು ಅವನಲ್ಲವಲ್ಲ  ಎಂದು ತನ್ನ ಕೆಲಸವನ್ನು ಪ್ರಾಮಾಣಿಕವಾಗಿ ಮುಂದುವರಿಸಿದನು. 
ಮೋಡಕ್ಕೆ ಇದು ಸರಿ ಎನಿಸಿತು ಮಳೆ ಸುರಿಸಿತು. 
ರೈತನಿಗೆ ಬೆಳೆಯಾಯಿತು. 

ಕಿವುಡು ಮೋಡ

ವರುಣ ಮಳೆಯ ರಾಜ. 
ವರುಣನ ಕರುಣೆಯಿಲ್ಲದೆ ಮಳೆಯಾಗುವುದಿಲ್ಲ. 
ಆದುದರಿಂದ ಅವನಿಗೆ ಭಾರಿ ಜಂಭ. 
ಒಮ್ಮೆ ಮೋಡಗಳ ಸಭೆ ಕರೆದ. 
ಈ ಬಾರಿ ಯಾರೂ ಮಳೆ ಸುರಿಸಬಾರದು ಎಂದು ತಿಳಿಸಿದ. 
ಆ ಮೋಡಗಳ ಮಧ್ಯೆ ಒಂದು ಕಿವುಡು ಮೋಡವಿತ್ತು. 
ಅದು ತಲೆಯಾಡಿಸಿತು. 
ಮಳೆ ಸುರಿಸಬೇಕು ಎಂದುಕೊಂಡಿತು. 
ಮಳೆ ಸುರಿಸಿತು. 
ಮಳೆ ಆದುದನ್ನು ಕಂಡ ವರುಣ ಮತ್ತೆ ಸಭೆ ಕರೆದ . 
ಮೋಡಗಳನ್ನು ಕೇಳಿದ . 
ಎಲ್ಲ ಮೋಡಗಳೂ ತಾವಲ್ಲವೆಂದು ಹೇಳುತ್ತಿದ್ದವು. 
ಆದರೆ ಕಿವುಡು ಮೋಡ ಕಣ್ಣು ಮಿಟುಕಿಸುತ್ತಾ ನೋಡುತ್ತಿತ್ತು. 
ಅದನ್ನು ಕಂಡ ವರುಣ ಏನೂ ಮಾಡಲಾಗದೆ ಸುಮ್ಮನಾದ.
 ರೈತರಿಗೆ ಮಳೆಯಿಂದ ಬೆಳೆಯಾಯಿತು.

ಮರಕುಟಿಗ ಮತ್ತು ಮರ 

ಆ ಮರದಲ್ಲಿದ್ದ ಹಕ್ಕಿಗಳೆಲ್ಲ ರೋಷದಲ್ಲಿ ಬೊಬ್ಬಿರಿಯುತ್ತಿದ್ದವು.  ಇದೊಂದು ಮರಕುಟಿಗಕ್ಕೆ ಸ್ವಲ್ಪವೂ ಕೃತಜ್ಞತೆ ಇಲ್ಲ. 
ಆಶ್ರಯ ಕೊಟ್ಟ ಮರವನ್ನೇ ಕುಟುಕುತ್ತಿದೆ.
ತೊಲಗಾಚೆ. 
ತನ್ನ ಮೈಮೇಲಿದ್ದ ಗೆದ್ದಲು ಹುಳಗಳೆಲ್ಲಾ ಖಾಲಿಯಾಗಿ ಮರ ಖುಷಿಯಿಂದ ತಲೆದೂಗಿ ನಕ್ಕಿತು. 
ಮರಕುಟಿಗ ಹೊಟ್ಟೆ ತುಂಬಿದ ಸಂತಸದಿಂದ ಹಾರಿ ಹೋಯಿತು. 
ಅಬ್ಬಾ.
ನಮ್ಮ ರೋಷಕ್ಕೆ ಹೆದರಿ ಮರಕುಟಿಗ ಹೋಯಿತೆಂದು ತಿಳಿದ ಹಕ್ಕಿಗಳು ನಿರಾಳವಾದವು. 

ಚಿಟ್ಟೆ ಹಕ್ಕಿ ಮತ್ತು ಅವನು 

ಪ್ರತಿ ನಿತ್ಯ ಅವನು ಅದೇ ದೃಶ್ಯ ನೋಡುತ್ತಿದ್ದ.
 ಹಕ್ಕಿಯೊಂದು ಚಿಟ್ಟೆಯನ್ನು ಅಟ್ಟಿಸಿಕೊಂಡು ಬರುವುದು. 
ಚಿಟ್ಟೆ ತಪ್ಪಿಸಿಕೊಂಡು ಹಾರುವುದು. 
ತನ್ನ ಕ್ಯಾಮೆರಾದೊಳಗೆ ಅವೆರಡೂ ಸೆರೆಯಾಗಬೇಕೆಂದು ಅವನ  ಆಸೆ.  
ಆ ದಿನ ಅವನ ಕಣ್ಣುಗಳಿಗೆ ಅಚ್ಚರಿ ಕಾದಿತ್ತು. 
ಚಿಟ್ಟೆ ಇನ್ನೇನು ಹಕ್ಕಿಯ ಕೊಕ್ಕಿಗೆ  ಸಿಗುವುದರಲ್ಲಿತ್ತು 
ಎರಡೂ ಒಟ್ಟಿಗೆ ಸಿಕ್ಕಿದ ಸಂತಸ ಅವನದು. 
ಕ್ಲಿಕ್ಕಿಸಿಯೇ ಬಿಟ್ಟ. 
ಅವನಾಸೆ ತೀರಿತ್ತು. ಮರುದಿನ ಅವನು ಅಲ್ಲಿಗೆ ಹೋಗಲಿಲ್ಲ.  
ಹಕ್ಕಿಯ ಬೇಟೆ ಸಿಕ್ಕಿತ್ತು.  
ಅದೂ ಹೋಗಲಿಲ್ಲ.  
ಮತ್ತು ಚಿಟ್ಟೆಯೂ  ಹೋಗಲಿಲ್ಲ.  

ಮನಸ್ಸಿಗೆ ಗಾಯವಾಗಬಾರದು

ಗೋಪಾಲ ಎನ್ನುವ ರೈತ ಒಂದು ಒಳ್ಳೆಯ ಎತ್ತು ಸಾಕಿದ್ದ. 
ಅದು ತುಂಬಾ ಬಲಶಾಲಿಯಾಗಿತ್ತು. 
ಆದರೂ ಅದು ತುಂಬಾ ಶಾಂತ ಸ್ವಭಾವದಿಂದ ಇರುತ್ತಿತ್ತು. 
ಗೋಪಾಲ ಹೇಳಿದ ಕೆಲಸ ಮಾಡುತ್ತಿತ್ತು. 
ತುಂಬಾ ಇಷ್ಟಪಟ್ಟು ಕೆಲಸ ಮಾಡುತ್ತಿತ್ತು. 
ಗೋಪಾಲ ಸಹ ಆ ಎತ್ತನ್ನು ತುಂಬಾ ಪ್ರೀತಿಯಿಂದ ,  ಎಚ್ಚರಿಕೆಯಿಂದ ನೋಡಿಕೊಳ್ಳುತ್ತಿದ್ದ. ಅದನ್ನು ಹೊಡೆಯುತ್ತಿರಲೇ ಇಲ್ಲ. 
ಆ ಎತ್ತಿನ ಬಗ್ಗೆ ಎಲ್ಲರಲ್ಲಿ ಹೆಮ್ಮೆಯಿಂದ ಹೇಳಿಕೊಳ್ಳುತ್ತಿದ್ದ.

ಒಮ್ಮೆ ಗೋಪಾಲ ಊರಿನಲ್ಲಿ ಹಿರಿಯರೊಂದಿಗೆ ಮಾತನಾಡುತ್ತಾ   ನನ್ನ ಎತ್ತು ನೂರು ಎತ್ತಿನ ಗಾಡಿಗಳನ್ನು ಒಮ್ಮೆಗೇ ಎಳೆಯುತ್ತದೆ ,  ಬೇಕೆಂದರೆ ಸಾವಿರ ನಾಣ್ಯಗಳು ಪಂದ್ಯ ಕಟ್ಟುತ್ತೇನೆಂದ. 
ಕೆಲವರು ಆ ಮಾತುಗಳನ್ನು ಕಿವಿಗೆ ಹಾಕಿಕೊಳ್ಳಲಿಲ್ಲ. 
ಆದರೆ ಗೋಪಾಲನೆಂದರೆ ಅಸೂಯೆಯಿದ್ದವರು ಸವಾಲಿಗೆ ಸಿದ್ಧರಾದರು.

ಪಂದ್ಯದ ದಿನ ಬಂತು. 
ಊರಿನವರೆಲ್ಲರೂ ನೂರು ಎತ್ತಿನ ಗಾಡಿಗಳನ್ನು ಒಂದರ ಹಿಂದೆ ಒಂದರಂತೆ ಕಟ್ಟಿದರು. ಗೋಪಾಲ ಎತ್ತನ್ನು ಮುಂದಿನ ಎತ್ತಿನ ಗಾಡಿಗೆ ಕಟ್ಟಿದ. 
ಎತ್ತಿಗೆ ಇದೆಲ್ಲಾ ಹೊಸದಾಗಿದ್ದರೂ ,  ಯಜಮಾನ ಕರೆತಂದು ನಿಲ್ಲಿಸಿದ್ದರಿಂದ ಹಾಗೇ ಸುಮ್ಮನೆ ನಿಂತಿತ್ತು.

ಎಲ್ಲರೂ   ಎಳೀ ಎಳೀ   ಎಂದು ಕೂಗಿದರು. 
ಆದರೆ ಎತ್ತು ಮಾತ್ರ ಕದಲಲಿಲ್ಲ. 
ಗೋಪಾಲ ಏನು ಹೇಳುತ್ತಾನೆಂದು ಎದುರು ನೋಡುತ್ತಿತ್ತು. 
ಗೋಪಾಲನಿಗೆ ಮರ್ಯಾದೆ ಹೋದ ಹಾಗಾಯಿತು. 
ಎತ್ತು ಎತ್ತಿನ ಗಾಡಿಗಳನ್ನು ಯಾಕೆ ಎಳೆಯುತ್ತಿಲ್ಲ   
ಎಂದು ಕೋಪ ಬಂತು. 
ಅದೇ ಕೋಪದಲ್ಲಿ  ತಾನು ಆ ಎತ್ತಿಗೆ   ಎಳೆಯುವಂತೆ ಹೇಳಲಿಲ್ಲವಲ್ಲ   ಎಂಬ ಮಾತೇ ಮರೆತುಹೋಯಿತು. 
ಅಲ್ಲದೆ ಅದು ತನ್ನ ಮರ್ಯಾದೆ ತೆಗೆಯುತ್ತಿದೆ ಎಂದು ಕೋಪದಿಂದ

 ಸಾವಿರ ನಾಣ್ಯಗಳು ನಷ್ಟವಾಯಿತು   ಸಾವಿರ ನಾಣ್ಯಗಳು ಯಾವಾಗಾದರೂ ನೋಡಿದ್ದೆಯಾ   
ಅಷ್ಟು ಮೇವು ತಿನ್ನುತ್ತಿಯಾ ಯಾಕೆ ಇಷ್ಟು ಮಾತ್ರ ಎಳೆಯಲು ಆಗಲ್ಲವಾ  ಎಂದು ಬೈಯ್ಯುತ್ತಾ ,  
ಎಲ್ಲಾ ರೈತರಂತೆ ತಾನೂ ಅದನ್ನ ಕೋಲಿನಿಂದ ಹೊಡೆಯಲು ಆರಂಭಿಸಿದ. 
ಗೋಪಾಲ ಈ ಹಿಂದೆ ಯಾವತ್ತೂ ಒಂದೇ ಒಂದು ಏಟು ಹೊಡೆದಿರಲಿಲ್ಲ.

ಮತ್ತೆ ಈಗ ಕೋಪದಿಂದ ಕೂಗುತ್ತಾ ,  ಕೋಲಿನಿಂದ ಬಾರಿಸುತ್ತಿರುವುದು ಎತ್ತಿಗೆ ಇಷ್ಟವಾಗಲಿಲ್ಲ. 
ಇದರಿಂದಾಗಿ ಅದು ಇನ್ನಷ್ಟು ಹಠ ಮಾಡಿತು. 
ಒಂದು ಹೆಜ್ಜೆಯೂ ಮುಂದೆ ಇಡಲಿಲ್ಲ. 
ಅದನ್ನು ಹೊಡೆದು ಹೊಡೆದು ಸುಸ್ತಾದ ಗೋಪಾಲ ಹತ್ತು ಜನರಲ್ಲಿ ಸೋಲು ಒಪ್ಪಿಕೊಳ್ಳಬೇಕಾಯಿತು. 
ಹಣದ ಜೊತೆ ಮರ್ಯಾದೆ ಕಳೆದುಕೊಂಡು ತಲೆ ಬಗ್ಗಿಸಿಕೊಂಡು ಮನೆ ಸೇರಿಕೊಂಡ.

 ಹಿಂದೆ ಅವಶ್ಯಕತೆ ಇದ್ದಾಗ ಹಲವು ಬಾರಿ ಈ ಎತ್ತು ಹಲವು ಎತ್ತಿನ ಗಾಡಿಗಳನ್ನು ಸುಲಭವಾಗಿ ಎಳೆದಿತ್ತಲ್ಲ. 
ಇಂದೇಕೆ ಎಳೆಯಲಿಲ್ಲ  ಎಂಬ ಆಲೋಚನೆ ಬರಲಿಲ್ಲ. 
ಗೋಪಾಲನ ಕೋಪ ಇನ್ನೂ ಇಳಿದಿರಲಿಲ್ಲ. 
ಆದರೆ ಆ ದಿನ ಸಂಜೆ ನೋಡಿದರೆ ,  ಎತ್ತು ಮೇವು ತಿನ್ನದೆ ಸುಮ್ಮನೆ ನಿಂತಿದೆ. 
ಅದರ ಬೆನ್ನಿನ ಮೇಲೆಲ್ಲಾ ಬರೆಗಳು , 
ಗಾಯಗಳ ಸುತ್ತಲೂ ನೊಣ ಮುತ್ತಿವೆ. 
ಆದರೂ ಅದು ಪಕ್ಕಕ್ಕೂ ಕದಲಿಲ್ಲ. 
ಗೋಪಾಲನ ಕಡೆಗೇ ನೋಡುತ್ತಾ ಕಣ್ಣೀರು ಹಾಕುತ್ತಿದೆ. 
ಇದನ್ನು ನೋಡಿದ ಕೂಡಲೇ ಗೋಪಾಲನಿಗೆ ಅಯ್ಯೋ ಅನಿಸಿತು.

ಅದರ ಗಾಯಗಳಿಗೆ ಔಷಧಿ ಹಚ್ಚುತ್ತಾ ಆತ ತನ್ನ ತಪ್ಪನ್ನು ಗ್ರಹಿಸಿದ.
ಈ ಮೂಕ ಜೀವಿಗೂ ಹೃದಯವಿದೆ. 
ತನ್ನ ಮಾತು ಗೆಲ್ಲಬೇಕೆಂದು ಅದನ್ನು ಸುಮ್ಮನೆ ಕ್ರೂರವಾಗಿ ,  ಶಿಕ್ಷಿಸಿದ್ದ. 
ಮೃದುವಾದ ಅದರ ಮನಸ್ಸನ್ನೂ ಗಾಯಗೊಳಿಸಿದ್ದ. 
ಗೋಪಾಲ ತುಂಬಿದ ಕಣ್ಣಿನಿಂದ ಅದಕ್ಕೆ ಕ್ಷಮೆ ಕೇಳಿ ,  ಮೈ ನೇವರಿಸಿ ,  ಮುದ್ದಿಸಿದ. 
ಆತನ ಮನಸ್ಸು ಗ್ರಹಿಸಿದ ಎತ್ತಿಗೂ ಸ್ವಲ್ಪ ಸಮಾಧಾನವಾಯಿತು.

ವಿಷಯ ಅರ್ಥ ಮಾಡಿಕೊಂಡ ಗೋಪಾಲ ಮುಂದಿನ ದಿನವೇ ಮತ್ತೆ ಗ್ರಾಮಸ್ಥರನ್ನು ಪಂದ್ಯಕ್ಕೆ ಆಹ್ವಾನಿಸಿದ.
 ಈ ಬಾರಿ ಪಂದ್ಯಕ್ಕೆ 2 ಸಾವಿರ ನಾಣ್ಯಗಳು   ಎಂದರು ಗ್ರಾಮಸ್ಥರು.
 ಈ ಬಾರಿ ಗೋಪಾಲ ಎತ್ತನ್ನು ಹೊಡೆಯಲಿಲ್ಲ ,  ಅದನ್ನು ಗದರಲೂ ಇಲ್ಲ.
 ಪ್ರೀತಿಯಿಂದ ಮೈ ನೇವರಿಸಿ   ಎಳೆಯೋ   ಎಂದ ಅಷ್ಟೇ. 
ಎತ್ತು ಅಷ್ಟೂ ಎತ್ತಿನ ಗಾಡಿಗಳನ್ನು ಎಳೆದು ಮುಂದೆ ಸಾಗಿತು.

ಗೋಪಾಲ ಪಂದ್ಯ ಗೆದ್ದಿದ್ದೇ ಅಲ್ಲದೇ ,  ಜೀವನ ಪೂರ್ತಿ ನೆನಪಿನಲ್ಲಿಟ್ಟುಕೊಳ್ಳುವಂತ ಪಾಠವೊಂದನ್ನು ಕಲಿತ.
 ಎಷ್ಟು ಆತುರ ,  ಕೋಪವಿದ್ದರೂ ಸರಿ ,  ಮನಸ್ಸುಗಳನ್ನು ಗಾಯಗೊಳಿಸಬಾರದು   ಎಂದು.

ಇದು ಮಕ್ಕಳ ವಿಷಯದಲ್ಲಿಯೂ ಅನ್ವಯವಾಗುತ್ತದೆ. 
ಅವರಲ್ಲಿಯೂ ಬುದ್ದಿಶಕ್ತಿ ಇರುತ್ತದೆ ,  ತಮ್ಮ ಶಕ್ತಿಯನ್ನು ಹೊರಗೆಡವಲು ಪ್ರೀತಿ ,  ಆತ್ಮೀಯತೆಗಳು  ಸಹಕರಿಸುತ್ತವೆ.
 ಒಳ್ಳೆಯ ಉಪಾಧ್ಯಾಯರು ಎಲ್ಲರೂ ಮಕ್ಕಳ ಹೃದಯಗಳನ್ನು ಅರ್ಥ ಮಾಡಿಕೊಂಡು ಸೂಕ್ಷ್ಮವಾದ ಮನಸ್ಸುಗಳೊಂದಿಗೆ ಸೂಕ್ಷ್ಮವಾಗಿಯೇ ವರ್ತಿಸಬೇಕು.



ರೈತರ ಕಣ್ಣ ಹನಿ ಬೆವರ ಹನಿ
ಬಹಳ ಹಿಂದಿನ ಮಾತು.
ಒಮ್ಮೆ ಮಹೇಶ್ವರನಿಗೆ ಭೂಲೋಕದ ತುಂಬಾ ತುಂಬಿರೋ ಪಾಪ ,  ಮೋಸ ,  ದ್ರೋಹ ,  ಹಿಂಸೆಗಳನ್ನು ಕಂಡು ಬಹಳ ಕೋಪ ಬಂತು. 
ಪಾರ್ವತಿಗೆ ಹೇಳಿದ    ಈ ಜನಕ್ಕೆ ಬುದ್ದಿ ಕಲಿಸುತ್ತೇನೆ ನೋಡು.     
ಅವನ ಬಳಿ ಒಂದು ಶಂಖ ಇತ್ತು.
ಆ ಶಂಖ ಊದಿದರೆ ಭೂಮಿಯಲ್ಲಿ ಮಳೆ ಆಗುತ್ತಿತ್ತು.
ನಾನು ಈ ಜನ ಸುಧಾರಿಸುವವರೆಗೂ ಈ ಶಂಖ ಊದುವುದಿಲ್ಲ.
ಮಳೆ ಇಲ್ಲದೆ ನೊಂದು ಬೆಂದು ಬುದ್ದಿ ಕಲಿಯಲಿ     ಅಂದು ಬಿಟ್ಟ.
ಸರಿ ಮಳೆ ನಿಂತೇ ಹೋಯಿತು.
ಒಂದು ವರ್ಷ ಕಳೆಯಿತು.
ಜನ ಕಂಗೆಟ್ಟು ಹೋದರು.
ಎಲ್ಲೋ ಕೆಲವರನ್ನು ಬಿಟ್ಟರೆ ಮತ್ತೆ ಅದೇ ಹಿಂಸೆ ,  ಮೋಸ. 
ಶಿವನ ಕೋಪ ಕರಗಲಿಲ್ಲ , ಶಂಖ ಊದಲಿಲ್ಲ ,ಮಳೆ ಬರಲಿಲ್ಲ. 
ಎರಡನೇ ವರ್ಷ ಬಂತು.
ಜನ ತುಂಬಾ ಹಿಂಸೆ ಪಟ್ಟರು .
ಶಿವ ಪಾರ್ವತಿಯ ಜೊತೆ ಭೂ ಪರ್ಯಟನೆ ಮಾಡುತ್ತಾ ಇದ್ದ.
ಜನ ಮಳೆ ಇಲ್ಲದೆ ರೋಸಿಹೋಗಿದ್ದರು. 
ಅಲ್ಲೆಲ್ಲೋ ಒಂದಷ್ಟು ಬಡ ರೈತರು ಹೊಲ ಉಳುತ್ತ ಇದ್ದರು.
ಬಂಡೆಯಂತಹ ಭೂಮಿ. 
ಮೈ ಬೆವರು ,  ಕಣ್ಣ ಹನಿ ನೀರು ,  ಬಿಟ್ಟರೆ ನೀರಿನ ಸುಳಿವೇ ಇರಲಿಲ್ಲ.
ಆದರೂ ಅವರು ಹೊಲ ಉಳುಮೆ ಮಾಡುತ್ತಲೇ ಇದ್ದರು. 
ಶಿವನಿಗೆ ಆಶ್ಚರ್ಯ.
ಇಳಿದು ಬಂದು ಕೇಳಿದ.
ಅಲ್ಲ ಮಳೆಯ ಸುಳಿವೇ ಇಲ್ಲ. 
ನೀರಂತೂ ಇಲ್ಲವೇ ಇಲ್ಲ. 
ಈಗ ಹೊಲ ಉತ್ತು ಏನು ಮಾಡುತ್ತೀರಿ   ಅಂದ. 
ಆ ರೈತರು ಕೆಲಸ ನಿಲ್ಲಿಸಲಿಲ್ಲ. 
ಒಬ್ಬ ಹಿರಿಯ ಹೇಳಿದ   
ಅಯ್ಯ ನೀನು ಯಾರೋ ಗೊತ್ತಿಲ್ಲ. 
ಆದರೂ ಹೇಳ್ತೀನಿ ಕೇಳು.
ಮಳೆ ಇಲ್ಲ ಅಂತ ಸುಮ್ಮನೆ ಕುಂತರೆ ,  ಹೊಲ ಉಳೋದೇ ಮರೆತು ಬಿಡ್ತೀವಿ. 
ಭೂಮಿ ಕಲ್ಲಾಗಿ ಬಿಡ್ತಾಳೆ. 
ಏನೇ ಆದರೂ ,  ಉಪಯೋಗಿಸಿದರೆ ತಾನೇ ಊರ್ಜಿತ ಆಗೋದು  
ಇಲ್ಲ ಅಂದರೆ ತುಕ್ಕು ಹಿಡಿಯುತ್ತದೆ   ಅಂದ.

ಶಿವನ ಮನಸಿಗೆ ನೋವಾಯ್ತು.
ಹೌದಲ್ಲ.
ಯಾರೋ ಮಾಡಿದ ತಪ್ಪಿಗೆ ಇನ್ನುಳಿದ ಎಲ್ಲರಿಗೂ ಶಿಕ್ಷೆ ಕೊಡೋದು ಯಾವ ನ್ಯಾಯ ಅನಿಸಿತು.
ಸ್ವಲ್ಪ ಭಯ ಕೂಡ ಆಯಿತು. 
ನನ್ನ ಶಂಖ ಏನಾದರೂ ತುಕ್ಕು ಹಿಡಿದರೆ ಅಂತ ಅನಿಸಿತು.
ಸರಿ ಜೋಳಿಗೆಯಿಂದ ಶಂಖ ತೆಗೆದು ಊದಿಯೇ ಬಿಟ್ಟ.
ನಾಲ್ಕು ದಿಕ್ಕುಗಳು ಪ್ರತಿಧ್ವನಿಸಿದ ಶಂಖದ ಸದ್ದಿಗೆ ವರುಣ ಅಬ್ಬರಿಸಿಯೇ ಬಿಟ್ಟ.
ಭೂಮಿಯಲ್ಲಿ ಆ ರೈತರ ಕಣ್ಣ ಹನಿ ಬೆವರ ಹನಿ ವರುಣನ ಸ್ವಾಗತಕ್ಕೆ ಕಾದು ನಿಂತಿದ್ದವು.

ಅರಸು ಕುವರಿ
ಒಂದಾನೊಂದು ಕಾಲದಲ್ಲಿ ಒಂದು ಊರಿನಲ್ಲಿ ಒಬ್ಬನು ರಾಜನಿದ್ದನು. 
ಅವನಿಗೆ ಮೂರು ಜನ ಹೆಣ್ಣುಮಕ್ಕಳಿದ್ದರು. 
ಒಂದು ದಿನ ಮಕ್ಕಳನ್ನು ಹತ್ತಿರ ಕರೆದು ರಾಜ ,  ನೀವು ನನ್ನನ್ನೆಷ್ಟು ಪ್ರೀತಿಸುತ್ತೀರಿ ಎಂದು ಕೇಳಿದ. 
ದೊಡ್ಡವಳು   ನನ್ನ ಜೀವನವನ್ನು ಪ್ರೀತಿಸುವಷ್ಟು  ಎಂದಳು. 
ಎರಡನೆಯವಳು ,  ಈ ಪ್ರಪಂಚದ ಎಲ್ಲ ವಸ್ತುಗಳಿಗಿಂತ ಹೆಚ್ಚಾಗಿ ನಿನ್ನನ್ನು ಪ್ರೀತಿಸುತ್ತೇನೆ  ಎಂದು ಉತ್ತರಿಸಿದಳು. 
ಮೂರನೆಯವಳು ಮೆಲ್ಲನೆ ನುಡಿದಳು :  ಉಪ್ಪನ್ನು ಪ್ರೀತಿಸುವಷ್ಟು ನಿನ್ನನ್ನು ಪ್ರೀತಿಸುತ್ತೇನೆ ಅಪ್ಪ   
ಆ ಮಾತಿನಿಂದ ರಾಜನಿಗೆ ಸಿಟ್ಟು ಬಂತು. 
ಅವನು  ತುಚ್ಛವಾದ ಉಪ್ಪಿಗೆ ನನ್ನನ್ನು ಹೋಲಿಸುತ್ತೀಯಾ 
ಈಗಿಂದೀಗ ನನ್ನ ಮನೆ ಬಿಟ್ಟು ಹೊರಟುಹೋಗು  ಎಂದು ಅವಳನ್ನು ಹೊರಗೆ ನೂಕಿ ಬಾಗಿಲು ಹಾಕಿಕೊಂಡನು.

ಹುಡುಗಿ ಅಳುತ್ತಾ ಕಾಡುಮೇಡು ಸುತ್ತಿದಳು. 
ಪರ್ವತ ದಾಟಿ ಜವುಗು ಪ್ರದೇಶವೊಂದಕ್ಕೆ ಬಂದಳು. 
ಅಲ್ಲಿ ಬೆಳೆದಿದ್ದ ಹುಲ್ಲಿನಿಂದ ಹೊದಿಕೆಯೊಂದನ್ನು ಮಾಡಿಕೊಂಡು ಅಲ್ಲಿನ ರಾಜನ ಅರಮನೆಯ ಅಡುಗೆ ಶಾಲೆಯಲ್ಲಿ ಪಾತ್ರೆ ತೊಳೆಯುವ ಕೆಲಸಕ್ಕೆ ಸೇರಿಕೊಂಡಳು. 
ಅವಳು ತನ್ನ ಹೆಸರನ್ನು ಯಾರಿಗೂ ಹೇಳಲಿಲ್ಲವಾದುದರಿಂದ ,  ಹುಲ್ಲಿನ ಹುಡುಗಿ ಎಂದು ಎಲ್ಲರೂ ಅವಳನ್ನು ಕರೆದರು.
ಒಂದು ದಿನ ರಾಜ ತನ್ನ ಅರಮನೆಯಲ್ಲಿ ನೃತ್ಯಕೂಟ ಒಂದನ್ನು ಏರ್ಪಡಿಸಿದ. 
ಅದಕ್ಕಾಗಿ ಸುತ್ತಮುತ್ತಲ ರಾಜ್ಯಗಳ ರಾಜಕುಮಾರರೂ ರಾಜಕುಮಾರಿಯರೂ ಬಂದರು. 
ಅವರೆಲ್ಲಾ ನರ್ತಿಸುವುದನ್ನು ದೂರದಲ್ಲಿ ನಿಂತು ನೋಡಲೆಂದು ಅಡುಗೆಯವರೆಲ್ಲಾ ಹೊರಟರು. 
ಹುಲ್ಲಿನ ಹುಡುಗಿ ಅಳುತ್ತಾ ಮಣ್ಣು ದಿಬ್ಬವೊಂದರ ಬಳಿ ಬಂದಳು. 
ಆಗ ಇದ್ದಕ್ಕಿದ್ದ ಹಾಗೆ ,  ಬೆಳಕಾಗಿ ಕಿನ್ನರಿಯೊಬ್ಬಳು ಗೋಚರವಾದಳು. 
ಅವಳ ಕೈಯಲ್ಲಿ ಬೆಳ್ಳಿ ನಕ್ಷತ್ರಗಳಿದ್ದ ರೇಷ್ಮೆ ಸೀರೆಯೊಂದಿತ್ತು. 
ಆ ಸೀರೆಯನ್ನು ಹುಲ್ಲಿನ ಹುಡುಗಿಗೆ ಉಡಿಸಿ , ನೃತ್ಯ ಮುಗಿಯುವ ಮುಂಚೆ ಬಂದು ಬಿಡು  ಎಂದು ಕಿನ್ನರಿ ಆದೇಶವಿತ್ತಳು.

ಸಂತೋಷದಿಂದ ಹುಲ್ಲಿನ ಹುಡುಗಿ ಅರಮನೆ ಸೇರಿದಳು.
ಅಲ್ಲಿ ನೆರೆದಿದ್ದವರಲ್ಲೆಲ್ಲಾ ಹುಲ್ಫ್ಲಿನ ಹುಡುಗಿ ಅತ್ಯಂತ ಸುಂದರಿಯಾಗಿದ್ದಳು. 
ರಾಜಕುಮಾರ ಅವಳನ್ನು ಕಂಡೊಡನೆ ಮನಸೋತು ,  ಅವಳೊಡನೆಯೇ ನೃತ್ಯ ಮಾಡಲಾರಂಭಿಸಿದನು. 
ಆದರೆ ಕೂಟ ಮುಗಿಯುವ ಮುಂಚೆ ಹುಲ್ಲಿನ ಹುಡುಗಿ ಅವನ ಹಿಡಿತದಿಂದ ತಪ್ಪಿಸಿಕೊಂಡು ಹೊರಗೋಡಿದಳು. 
ಮಣ್ಣುದಿಬ್ಬದ ಹತ್ತಿರ ಬಟ್ಟೆ ಬದಲಾಯಿಸಿ ಮೊದಲಿನ ವೇಷದಲ್ಲಿ ಅಡುಗೆ ಮನೆ ಸೇರಿದಳು. 
ಸ್ವಲ್ಪ ಹೊತ್ತಿಗೆಲ್ಲಾ ಒಳಬಂದ ಅಡುಗೆಯವರು ಹೇಳಿದರು : 
ಎಷ್ಟು ಸುಂದರಿಯಾದ ರಾಜಕುಮಾರಿ ಬಂದಿದ್ದಳು. 
ರಾಜಕುಮಾರ ಇಡೀ ಸಂಜೆ ಅವಳ ಜೊತೆಯೇ ಇದ್ದ. 
ನೀನೂ ಬಂದಿದ್ದರೆ ಅವಳನ್ನು ನೋಡಬಹುದಾಗಿತ್ತು.

 ಹೌದಾ 
ನನಗೂ ಅವಳನ್ನು ನೋಡಬೇಕೆನಿಸುತ್ತೆ  ಎಂದಳು ಹುಲ್ಲಿನ ಹುಡುಗಿ 
 ನೋಡಬಹುದು. 
ಯಾಕೇ ಅಂದರೆ ನಾಳೆ ಸಂಜೆಯೂ ನೃತ್ಯವಿದೆ.   
ಮರುದಿನ ಸಂಜೆ ಬೇರೆಯವರೆಲ್ಲಾ ಹೊರಟ ಬಳಿಕ ಹುಲ್ಲಿನ ಹುಡುಗಿ ಮಣ್ಣುದಿಬ್ಬದ ಬಳಿ ಬಂದಳು. 
ಇಂದು ಕಿನ್ನರಿ ,  ಚಿನ್ನದ ನಕ್ಷತ್ರಗಳಿದ್ದ ರೇಷ್ಮೆ ಸೀರೆಯನ್ನು ಹಿಡಿದು ನಿಂತಿದ್ದಳು. 
ಅದನ್ನು ಉಟ್ಟು ಆ ದಿನವೂ ರಾಜಕುಮಾರನೊಂದಿಗೆ ಅವಳು ನರ್ತಿಸಿದಳು.

ಮೂರನೆಯ ದಿವಸ ಅವಳು ಗರಿಗಳಿಂದ ನೆಯ್ದ ಸೀರೆಯುಟ್ಟು ಬಂದಾಗ ರಾಜಕುಮಾರ ಅವಳು ಯಾವ ದೇಶದ ರಾಜಕುಮಾರಿ ಎಂದು ತಿಳಿಯಲು ಪ್ರಯತ್ನಪಟ್ಟನು. 
ಅವಳು ಹೇಳದಿದ್ದಾಗ ರಾಜಕುಮಾರ ತನ್ನ ಕೈಯೊಳಗಿನ ಉಂಗುರವನ್ನು ಅವಳ ಬೆರಳಿಗೆ ತೊಡಿಸಿಬಿಟ್ಟನು. 
ಆದರೆ ಈ ಸಾರಿಯೂ ಹುಲ್ಲಿನ ಹುಡುಗಿ ನೃತ್ಯ ಮುಗಿಯುವ ಮುಂಚೆ ತಪ್ಪಿಸಿಕೊಂಡುಬಿಟ್ಟಳು.

ಮಾರನೆಯ ದಿವಸ ನೃತ್ಯಕೂಟ ಇರಲಿಲ್ಲವಾದುದರಿಂದ ಯಾರೂ ಬರಲಿಲ್ಲ. 
ರಾಜಕುಮಾರ ತನ್ನ ಪ್ರೀತಿಪಾತ್ರಳಿಗಾಗಿ ಎಲ್ಲ ಕಡೆಗಳಲ್ಲೂ ಹುಡುಕಿಸಿ ನಿರಾಶನಾಗಿ ಕಾಯಿಲೆ ಬಿದ್ದ. 
ಆಗ ಅಡುಗೆಯವನು ರಾಜಕುಮಾರನಿಗಾಗಿ ಗಂಜಿ ಮಾಡುತ್ತಿದ್ದಾಗ ,  ಹುಲ್ಲಿನ ಹುಡುಗಿ ತಾನೇ ಅದನ್ನು ತಯಾರಿಸುತ್ತೇನೆಂದು ಹಠ ಹಿಡಿದಳು. 
ಗಂಜಿಯನ್ನು ಬೆಳ್ಳಿಯ ಬಟ್ಟಲೊಂದರಲ್ಲಿ ಹಾಕಿ ಅದರೊಳಗೆ ರಾಜಕುಮಾರ ಕೊಟ್ಟಿದ್ದ ಉಂಗುರವನ್ನು ಇಳಿಯ ಬಿಟ್ಟಳು. 
ಎಂದಿನಂತೆ ಅಡುಗೆಯವನು ಗಂಜಿಯನ್ನು ಒಯ್ದಾಗ ರಾಜಕುಮಾರ ಅದನ್ನು ಕುಡಿದು ಮುಗಿಸಿ ,  ಅದರ ಕೆಳಗಿದ್ದ ಉಂಗುರವನ್ನು ಕಂಡು ಸಂತೋಷದಿಂದ ಹಾಸಿಗೆಯಿಂದ ಜಿಗಿದು ,  ಕೂಗಿದನು  
 ಗಂಜಿ ಯಾರು ಮಾಡಿದ್ದು  ಎಂದು   
ನಾನೇ  ಎಂದ ಅಡುಗೆಯವನು.

 ನೀನಲ್ಲ ,  ಅದನ್ನು ಯಾರು ಮಾಡಿದ್ದು
ನಿಜ ಹೇಳು 
ಎಂದಾಗ ಅಡುಗೆಯವನು ಹೆದರಿ ನಡುಗುತ್ತಾ ,    ಅದನ್ನು ಮಾಡಿದ್ದು ಹುಲ್ಲಿನ ಹುಡುಗಿ. 

ಅವಳು ನಮ್ಮಲ್ಲಿ ಮುಸುರೆ ಪಾತ್ರೆ ತೊಳೆಯುವವಳು  ಎಂದ. 
ಹಾಗಾದರೆ ಅವಳನ್ನು ಕರಿ  ಎಂದು ಆಜ್ಞಾಪಿಸಿದನು ರಾಜಕುಮಾರ. 
ಹುಲ್ಲಿನ ಹುಡುಗಿ ಬಂದಾಗ ಅವನು ಕೇಳಿದನು 
ಆ ಉಂಗುರ ನಿನಗೆ ಎಲ್ಲಿ ಸಿಕ್ಕಿತು   
ಹುಡುಗಿ ಉತ್ತರಿಸಿದಳು  
  ಯಾರು ಕೊಟ್ಟರೋ ಅವರಿಂದ  
ನೀನು ಯಾರು ನಿಜ ಹೇಳು  ಎಂದು ರಾಜಕುಮಾರ ಕೇಳಿದಾಗ ಹುಡುಗಿ ತನ್ನ ಹುಲ್ಲಿನ ಹೊದಿಕೆಯನ್ನು ಕಿತ್ತೆಸೆದಳು. 
ಒಳಗೆ ಗರಿಗಳಿಂದ ನೆಯ್ದ ಸೀರೆಯಿತ್ತು. 

ರಾಜಕುಮಾರ ಸಂತೋಷದಿಂದ ಅವಳ ಕೈಗಳನ್ನು ಹಿಡಿದುಕೊಂಡನು. 
ಅವರಿಬ್ಬರ ಮದುವೆಗಾಗಿ ಸುತ್ತಲ ರಾಜರಿಗೆ ಆಮಂತ್ರಣ ಹೋಯಿತು. 

ಆಗ ಹುಡುಗಿಯ ತಂದೆಯೂ ಅಲ್ಲಿಗೆ ಬಂದನು. 
 ಅತಿಥಿಗಳಿಗೆ ತಯಾರಿಸುವ ಅಡುಗೆಗೆ ಉಪ್ಪು ಹಾಕಬೇಡ  
ಎಂದು ಅವಳು ಅಡುಗೆಯವನಿಗೆ ನಿರ್ದೇಶನ ಕೊಟ್ಟಳು. 
ಬಂದವರೆಲ್ಲಾ ಊಟಕ್ಕೆ ಕುಳಿತಾಗ ಉಪ್ಪಿಲ್ಲದ ಊಟವನ್ನು ಉಣ್ಣಲಾರದೆ ಆಕೆಯ ತಂದೆ ದುಃಖದಿಂದ ಕುಳಿತನು. 
ಯಾಕೆ ಸಪ್ಪಗಿದ್ದೀರಿ ಎಂದು ರಾಜಕುಮಾರ ಕೇಳಿದನು. 

ತಂದೆ ಅಂದನು  ನನ್ನ ಮಗಳೊಬ್ಬಳಿದ್ದಳು.
ನಿನ್ನ ತಂದೆಯನ್ನು ಎಷ್ಟು ಪ್ರೀತಿಸುತ್ತಿಯಾ ಅಂತ ಕೇಳಿದ್ದಕ್ಕೆ ಉಪ್ಪಿನಷ್ಟು ಅಂದಳು. 
ನಾನು ಅವಳನ್ನು ಮನೆ ಬಿಟ್ಟು ಓಡಿಸಿದೆ. 
ಈಗ ಅನಿಸುತ್ತೆ ಉಪ್ಪೇ ಜೀವನಕ್ಕೆ ಆಧಾರ ,  ಅವಳೇ ನನ್ನನ್ನು ಎಲ್ಲರಿಗಿಂತ ಹೆಚ್ಚು ಪ್ರೀತಿಸ್ತಿದ್ದಳು ,  ಅಂತ 
ಪಾಪ ,  ಅವಳ ಗತಿ ಏನಾಯಿತೋ ಏನೊ ಬಹುಶಃ ಸತ್ತಿರಬಹುದು.  

ಆತ ಹಾಗೆಂದೊಡನೆ ಹುಲ್ಲಿನ ಹುಡುಗಿ ಮುಂದೆ ಓಡಿಬಂದು   ಇಲ್ಲಪ್ಪ ,  ನಾನಿಲ್ಲೇ ಇದೀನಿ  ಎಂದಳು. 
ತಂದೆ ಸಂತೋಷದಿಂದ ಮಗಳ ಮೈದಡವಿದನು 
ರಾಜಕುಮಾರಿಗೂ ರಾಜಕುಮಾರನಿಗೂ ವೈಭವದಿಂದ ಮದುವೆ ನಡೆದು ,  ಅಲ್ಲಿದ ಮುಂದೆ ಎಲ್ಲರೂ ಸುಖವಾಗಿದ್ದರು.

ಚಿನ್ನದ ಹೂಗಳ ಮರ

ಒಂದಾನೊಂದು ಕಾಲದಲ್ಲಿ ಒಂದೂರಿನಲ್ಲಿ ಏಳು ಜನ ಅಕ್ಕ ತಂಗಿಯರು ವಾಸವಾಗಿದ್ದರು. 
ಅವರಿಗೆ ತಂದೆ ತಾಯಿ ಇರಲಿಲ್ಲ. 
ಎಲ್ಲರಿಗಿಂತ ಹಿರಿಯಳಾದ ಅಕ್ಕ ಎಲ್ಲರನ್ನೂ ಆಳುತ್ತಿದ್ದಳು. 
ಆದರೆ ಕೆಲಸದ ಹೊರೆಯೆಲ್ಲಾ ಸಣ್ಣವಳ ಪಾಲಿಗೆ ಬೀಳುತ್ತಿತ್ತು. 
ಅವಳು ಪ್ರತಿದಿನವೂ ಮೈಲುಗಟ್ಟಲೆ ದೂರವಿದ್ದ ಕಾಡಿಗೆ ಹೋಗಿ ಮರಗಳಿಂದ ಸೌದೆ ಕಡಿದು ಅದನ್ನು ಹೊತ್ತುಕೊಂಡು ಮನೆಗೆ ಬರಬೇಕಾಗಿತ್ತು.

ಒಂದು ದಿನ ಆಯಾಸದಿಂದ ಸಣ್ಣ ತೊರೆಯ ಬಳಿ ಮೈಮರೆತು ಕುಳಿತಿದ್ದಾಗ ಕಾಮನಬಿಲ್ಲಿನ ಬಣ್ಣದ ಮೀನೊಂದು ಅವಳಿಗೆ ಕಾಣಿಸಿತು. 
ಅವಳು ಅದನ್ನು ಹಿಡಿದುಕೊಂಡು ಬಂದು ತನ್ನ ಮನೆಯ ಹತ್ತಿರವಿದ್ದ ಪುಟ್ಟ ತೊರೆಯಲ್ಲಿ ಬಿಟ್ಟಳು. 
 ಜಲಂಧರ ,  ಮನೆಯಿಂದ ನಿನಗೆ ಊಟ ತರುತ್ತೇನೆ  ಎಂದು ಹೇಳಿ ಮನೆಗೆ ಓಡಿದಳು. 
ತನ್ನ ಪಾಲಿನ ಊಟದಲ್ಲಿ ಅರ್ಧದಷ್ಟನ್ನೇ ತಿಂದು ಉಳಿದ ಅನ್ನವನ್ನು ತಂದು ಜಲಂಧರನಿಗೆ ಕೊಟ್ಟಳು. 
ದಿನವೂ ಅವಳು ಆ ರೀತಿ ಮಾಡಿದಾಗ ಮೀನು ಪುಷ್ಟವಾಗಿ ಬೆಳೆಯಿತು. 
ಹುಡುಗಿ ಮಾತ್ರ ಸಣ್ಣಗಾಗತೊಡಗಿದಳು.

ದಿನನಿತ್ಯದ ಕೆಲಸ ಮಾಡಲು ಅವಳ ಕೈಲಿ ಸಾಧ್ಯವಿಲ್ಲವಾಯಿತು. 
ಇದಕ್ಕೆ ಕಾರಣವೇನೆಂದು ತಿಳಿಯಬೇಕೆಂದು ಒಂದು ದಿನ ಅವಳ ಸೋದರಿಯೊಬ್ಬಳು ಅವಳನ್ನು ಹಿಂಬಾಲಿಸಿದಳು. 
ತೊರೆಯಲ್ಲಿದ್ದ ದಪ್ಪ ಮೀನನ್ನು ನೋಡಿ ಅವಳು ಸಂತೋಷದಿಂದ ಹಿರಿಯಕ್ಕನಿಗೆ ಹೇಳಿದಳು. 
ಹುಡುಗಿ ಕಾಡಿಗೆ ಹೋದ ಬಳಿಕ ಹಿರಿಯಕ್ಕ ತೊರೆಯಿಂದ ಮೀನನ್ನು ಎತ್ತಿಕೊಂಡು ಹೋಗಿ ಅಡುಗೆ ಮಾಡಿ ಬಡಿಸಿದಳು. 
ಹುಡುಗಿ ಎಂದಿನಂತೆ ತನ್ನ ಪಾಲಿನ ಅನ್ನವನ್ನು ತೆಗೆದುಕೊಂಡು ಹೋಗಿ   ಜಲಂಧರ ,  ಜಲಂಧರ   ಎಂದು ಕರೆದಾಗ ಮೀನು ಬರಲಿಲ್ಲ. 
ಅವಳು ಸುತ್ತಮುತ್ತಲೆಲ್ಲಾ ಮೀನಿಗಾಗಿ ಹುಡುಕಿ ನಿರಾಶೆಗೊಂಡಳು. 
ಕಡೆಗೆ ಬೇಸರದಿಂದ ಮನೆಗೆ ಬಂದು ಮಲಗಿಕೊಂಡುಬಿಟ್ಟಳು. 
ಮರುದಿನ ಬೆಳಗ್ಗೆ ಹುಂಜ ಕೂಗುತ್ತಾ ,  ಜಲಂಧರನನ್ನು ಅವಳ ಅಕ್ಕಂದಿರು ತಿಂದಿರುವುದಾಗಿಯೂ ಅದರ ಮೂಳೆಗಳನ್ನು ಬೂದಿಯಲ್ಲಿ ಬಿಸಾಡಿರುವರೆಂದೂ ತಿಳಿಸಿತು.

ಹುಡುಗಿ ಬೂದಿಯಲ್ಲಿ ಹುಡುಕಿದಾಗ ಜಲಂಧರನ ಮೂಳೆಗಳು ಸಿಕ್ಕವು. 
ಅವಳು ಅದನ್ನು ತೊರೆಯ ಬಳಿ ಹುಗಿದು   ಜಲಂಧರ ಇರೋ ಜಾಗದಲ್ಲಿ ಆಕಾಶದೆತ್ತರ ಅಪರೂಪವಾದ ಮರ ಬೆಳೆಯಲಿ   ಎಂದು ಪ್ರಾರ್ಥಿಸಿದಳು.

ಜಲಂಧರ ಇಲ್ಲದ ಕಾರಣ ಅವಳಿಗೆ ಹೊಟ್ಟೆ ತುಂಬುತ್ತಿದ್ದುದರಿಂದ ಹುಡುಗಿ ಮುಂದೆ ಚೆನ್ನಾಗಿ ಬೆಳೆದಳು. 
ಅತ್ಯಂತ ಸುಂದರಿಯೂ ಆದಳು. 
ಪ್ರತಿ ದಿನ ಗಿಡಕ್ಕೆ ನೀರು ಹಾಕುತ್ತಿದ್ದಳು. 
ಸ್ವಲ್ಪ ದಿನಗಳಲ್ಲಿಯೇ ಅದು ಆಕಾಶದಷ್ಟು ಎತ್ತರ ಬೆಳೆಯಿತು.
ಅದೊಂದು ಅಪರೂಪವಾದ ಮರ. 
ಅದರ ಕಾಂಡ ಕಬ್ಬಿಣದ್ದು. 
ಎಲೆಗಳು ರೇಷ್ಮೆಯವು. 
ಹೂಗಳು ಚಿನ್ನದ್ದು. 
ಹಣ್ಣುಗಳು ವಜ್ರಗಳು.

ಒಂದು ದಿನ ಗಾಳಿ ಬೀಸಿದಾಗ ಅದರ ಎಲೆಯೊಂದು ಹಾರಿ ರಾಜನೊಬ್ಬನ ಉದ್ಯಾನವನದಲ್ಲಿ ಬಿತ್ತು. 
ಅದನ್ನು ಕಂಡ ರಾಜಕುಮಾರ   ಈ ಎಲೆಯಿದ್ದ ಮರವನ್ನು ಹುಡುಕುವ ವರೆಗೂ ನಾನು ವಾಪಸು ಬರುವದಿಲ್ಲ   ಎಂದು ಪ್ರಯಾಣ ಹೊರಟನು.

ರಾಜಕುಮಾರ ಪ್ರಯಾಣ ಮಾಡುತ್ತಾ ಬಂದಾಗ ರೇಷ್ಮೆ ಎಲೆಗಳಿದ್ದ ಕಬ್ಬಿಣದ ಕಾಂಡದ ಮರ ಸಿಕ್ಕಿತು. 
ಅವನು ಅದನ್ನು ನೋಡಿ ಆಶ್ಚರ್ಯದಿಂದ ಅಲ್ಲಿ ಆಡುತ್ತಿದ್ದ ಹಳ್ಳಿಯ ಹುಡುಗನನ್ನು ಕೇಳಿದನು
 ಇದು ಎಂಥ ಮರ 
ಇದು ಇಲ್ಲಿ ಹೇಗೆ ಬೆಳೆಯಿತು  
 ನನಗೆ ಗೊತ್ತಿಲ್ಲ 
ಇಲ್ಲಿಗೆ ಸ್ವಲ್ಪ ದೂರದಲ್ಲಿ ಗುಡಿಸಲೊಂದರಲ್ಲಿ ಏಳು ಜನ ಸೋದರಿಯರಿದ್ದಾರೆ. 
ಅವರನ್ನು ಕೇಳಿದರೆ ತಿಳಿಯಬಹುದು   ಎಂದನು ಹುಡುಗ. 
ರಾಜಕುಮಾರನ ಆಣತಿಯಂತೆ ಗುಡಿಸಲಿಗೆ ಹೋಗಿ ಹುಡುಗಿಯರನ್ನು ಕರೆದನು. 
ಒಬ್ಬ ದೊಡ್ದ ರಾಜಕುಮಾರ ಬಂದಿದಾನೆ. 
ನಿಮ್ಮ ಹತ್ತಿರ ಮಾತಾಡಬೇಕಂತೆ. 
ಬೇಗ ಬನ್ನಿ ಎಂದನು. 
ಕಿರಿಯವಳನ್ನು ಮನೆಯಲ್ಲೇ ಬಿಟ್ಟು ಉಳಿದವರು ಸಿಂಗರಿಸಿಕೊಂಡು ರಾಜಕುಮಾರನ ಬಳಿಗೆ ಹೋದರು. 
ಅವರು ಚಿನ್ನದ ಹೂಗಳ ಮರದ ವಿಚಾರ ಕೇಳಿದಾಗ ,  ತಾವು ಅದನ್ನು ಅದುವರೆಗೆ ನೋಡಿಯೇ ಇರಲಿಲ್ಲವೆಂದರು. 
ಆಗ ರಾಜಕುಮಾರ ಪ್ರಶ್ನಿಸಿದ  
 ಆ ಹುಡುಗ ನೀವು ಏಳು ಜನ ಇದ್ದೀರಿ ಅಂತ ಹೇಳಿದನು. 
ಇಲ್ಲಿ ನೀವು ಆರು ಜನ ಮಾತ್ರ ಇದ್ದೀರಿ
ಹಿರಿಯಕ್ಕ ಉತ್ತರಿಸಿದಳು 
 ನನ್ನ ಕಿರೀ ತಂಗಿ ಒಬ್ಬಳಿದ್ದಾಳೆ. 
ಅವಳು ಯಾವುದಕ್ಕೂ ಉಪಯೋಗವಿಲ್ಲ   
ರಾಜಕುಮಾರ ಅಸಹನೆಯಿಂದ   ಆದರೇನು   ಅವಳನ್ನು ಕರೆಯಿರಿ. 
ಈ ಮರದ ವಿಷಯ ಅವಳಿಗೇನಾದರೂ ಗೋತ್ತೇ ಕೇಳೋಣ   ಎಂದನು.

ಹಳ್ಳಿಯ ಹುಡುಗ ಹೋಗಿ ಕಿರಿಯವಳನ್ನು ಕರೆತಂದನು. 
ಅವಳು ಹತ್ತಿರ ಬರುತ್ತಲೇ ಎತ್ತರಕ್ಕೆ ಏರಿದ್ದ ಮರ ಅವಳ ಕೈಗೆಟಕುವಂತೆ ಬಾಗಿತು. 
ಅವಳು. ಎಲೆ ,  ಹೂ ,  ಹಣ್ಣುಗಳನ್ನು ಕಿತ್ತು ರಾಜಕುಮಾರನಿಗೆ ಅರ್ಪಿಸಿದಳು.

 ಇಷ್ಟು ಬುದ್ಧಿವಂತೆ ಹಾಗೂ ಸುಂದರಿಯಾದ ಹುಡುಗಿ ರಾಣಿಯಾಗುವುದಕ್ಕೆ ಅರ್ಹಳು. 
ನನ್ನನ್ನು ಮದುವೆ ಆಗುತ್ತಿಯಾ   ಎಂದು ಕೇಳಿದನು ರಾಜಕುಮಾರ.

ಅವರಿಬ್ಬರ ಮದುವೆ ಸಂಭ್ರಮದಿಂದ ನಡೆಯಿತು. 
ಅಲ್ಲಿಂದ ಮುಂದೆ ಅವರು ಸುಖವಾಗಿದ್ದರು.

ಶಾಮ ಮತ್ತು ಜಲಪಿಶಾಚಿ

ಒಂದೂರಿನಲ್ಲಿ ರೈತನೊಬ್ಬನಿದ್ದನು. 
ಅವನಿಗೆ ಮೂರು ಜನ ಗಂಡು ಮಕ್ಕಳಿದ್ದರು. 
ರೈತ ಸಾಯುವಾಗ ಮಕ್ಕಳಿಗೆ ಗುಡಿಸಲನ್ನು ಮಾತ್ರ ಬಿಟ್ಟುಹೋದನು.
 ಗುಡಿಸಲು ನನಗೆ   ಎಂದನು ದೊಡ್ಡವನು.
 ಗುಡಿಸಲೊಳಗಿನ ಸಾಮಾನುಗಳೆಲ್ಲಾ ನನಗೆ   ಎಂದನು ಎರಡನೆಯವನು.
ಮೂರನೆಯವನಾದ ಶಾಮನಿಗೆ ಯಾವ ಸಾಮಾನುಗಳೂ ಉಳಿಯಲಿಲ್ಲ. 
ಅವನು ಮೂಲೆಯಲ್ಲಿದ್ದ ಹಗ್ಗದ ಕಟ್ಟೊಂದನ್ನು ತೆಗೆದುಕೊಂಡು ಬೇಸರದಿಂದ ಮನೆ ಬಿಟ್ಟು ಹೊರಟುಹೋದನು.

ಶಾಮ ಕಷ್ಟ ಬಂದಾಗಲೂ ಧೈರ್ಯದಿಂದ ಇರುವಂಥವನು. 
ಅವನು ಮರವೊಂದರ ಕೆಳಗೆ ಕುಳಿತು ಮುಂದೇನು ಮಾಡಬೇಕೆಂದು ಯೋಚಿಸುತ್ತಿರುವಾಗ ,  ಎದುರಿಗೆ ಅಳಿಲೊಂದು ಕಂಡಿತು. 
ಹಗ್ಗದ ಬಲೆ ಬೀಸಿ ಶಾಮ ಅದನ್ನು ಹಿಡಿದನು. 
ಸಣ್ಣ ಪಂಜರವೊಂದನ್ನು ಮಾಡಿ ಅದರಲ್ಲಿ ಅಳಿಲನ್ನಿಟ್ಟ.
 ಬೇಜಾರು ಮಾಡ್ಕೋಬೇಡ ,  ಅಳಿಲೇ. 
ನಿನಗೊಬ್ಬ ಜೊತೆಗಾರನನ್ನು ಹುಡುಕುತ್ತಿ ಎಂದನು.

ಸ್ವಲ್ಪ ಹೊತ್ತಿಗೆಲ್ಲಾ ಮೊಲವೊಂದು ಕುಪ್ಪಳಿಸುತ್ತಾ ಅಲ್ಲಿಗೆ ಬಂತು. 
ಶಾಮ ಅದನ್ನು ಹಿಡಿದು ಪಂಜರದೊಳಗೆ ಹಾಕಿದನು. 
ಮತ್ತೆ ಯಾವ ಪ್ರಾಣಿಯನ್ನು ಹಿಡಿಯಬೇಕೆಂದು ಅವನು ಯೋಚಿಸುತ್ತಾ ನಡೆದನು. 
ಕೊಳದ ಹತ್ತಿರ ಗವಿಯೊಂದರಲ್ಲಿ ಕರಡಿಯೊಂದು ನಿದ್ರಿಸುತ್ತಿತ್ತು.

ಈ ಕರಡಿಯನ್ನು ಹಿಡಿಯೋಕೆ ಬಲೆ ಮಾಡಬೇಕು   ಎಂದುಕೊಳ್ಳುತ್ತಾ ಹಗ್ಗದಿಂದ ಬಲೆ ಹೆಣೆಯುತ್ತಾ ಕುಳಿತನು. 
ಆಗ ನೀರಿನಿಂದ ಹೊರಬಂದ ಸಣ್ಣ ಜಲಪಿಶಾಚಿಯೊಂದು ಕುತೂಹಲದಿಂದ ಕೇಳಿತು  
ಅದೇನು ಹೆಣೆಯುತ್ತಾ ಕುಳುತ್ತಿದ್ದಿಯಾ  
 ನಿಮ್ಮ ಕೊಳವನ್ನು ಸುತ್ತುವರಿಯುವಂಥ ಬಲೆ ಮಾಡುತ್ತಿದ್ದೇನೆ. 
ಅದರ ಕುಣಿಕೆ ಎಳೆದಾಗ ನಿಮ್ಮ ಕೊಳವನ್ನು ನಾನೆಲ್ಲಿ ಬೇಕಾದರೂ ಎತ್ತಿಕೊಂಡು ಹೋಗಬಹುದು  ಎಂದ ಶಾಮ.
 ಅಯ್ಯೋ ಕೊಳ ಹೋದರೆ ನಮ್ಮ ಗತಿಯೇನು ಎಂದುಕೊಳ್ಳುತ್ತಾ ಜಲಪಿಶಾಚಿ ತನ್ನ ತಂದೆಯ ಹತ್ತಿರ ಹೋಗಿ ಆ ವಿಷಯ ಹೇಳಿತು. 
ಆಗ ತಂದೆ ಹೇಳಿತು 
ಒಂದು ಉಪಾಯ ಮಾಡೋಣ. 
ಆ ಹುಡುಗನ ಹತ್ತಿರ ನೀನು ಮತ್ತೆ ಹೋಗು. 
ಕೊಳದ ಪಕ್ಕದಲ್ಲಿರೋ ಮರವನ್ನು ಯಾರು ಮೊದಲು ಹತ್ತುತ್ತಾರೋ ನೋಡೋಣ ಅನ್ನು. 
ಅವನು ಅರ್ಧ ಹತ್ತಿದಾಗ ಮೇಲಿನಿಂದ ನೀನು ಅವನನ್ನ ಕೊಳದೊಳಗೆ ನೂಕು. 
ಮುಂದಿನದನ್ನು ನಾನು ನೋಡಿಕೊಳ್ಳುತ್ತೇನೆ  .
ಸಣ್ಣ ಜಲಪಿಶಾಚಿ ಶಾಮನ ಬಳಿಗೆ ಬಂದು   ನಾವು ಇಬ್ಬರೂ ಪಂದ್ಯ ಕಟ್ಟೋಣ. 
ಯಾರು ಮರ ಮೊದಲು ಹತ್ತುತ್ತಾರೋ ನೋಡೋಣ    ಎಂದಿತು.
ಶಾಮನು   ನನಗೆ ಈಗ ಸಮಯವಿಲ್ಲ. 
ಪಂದ್ಯಕ್ಕೆ ನನ್ನ ಸಣ್ಣ ತಮ್ಮನನ್ನು ಕಳಿಸುತ್ತೇನೆ  
ಎಂದು ಪಂಜರದಿಂದ ಅಳಿಲನ್ನ ತೆಗೆದು   ಓಡು ಅಳಿಲೇ   ಎಂದನು. 
ಜಲಪಿಶಾಚಿ ಕಣ್ಣು ಮಿಟುಕಿಸುವುದರೊಳಗೆ ಅಳಿಲು ಮರದ ತುದಿಯನ್ನು ಮುಟ್ಟಿತು.
ಜಲಪಿಶಾಚಿಯು ಬೇಸರದಿಂದ ತಂದೆಯ ಬಳಿಗೆ ಹೋಯಿತು. 
ತಂದೆ  ಪರವಾಯಿಲ್ಲ ಮಗು. 
ನೀವಿಬ್ಬರೂ ಓಡುವ ಪಂದ್ಯ ಕಟ್ಟಿ. 
ಅವನ ಕಾಲು ಸೋತಾಗ ನೀನವನನ್ನು ಕೊಳದೊಳಕ್ಕೆ ನೂಕು   ಎಂದು ಸಲಹೆ ಮಾಡಿತು.
ಜಲಪಿಶಾಚಿಯ ಹೊಸ ಆಹ್ವಾನ ಕೇಳಿ ಶಾಮ ,    ನನಗೀಗ ತುಂಬಾ ಕೆಲಸವಿದೆ. 
ನನ್ನ ಇನ್ನೊಬ್ಬ ತಮ್ಮನನ್ನು ಕಳಿಸುತ್ತೇನೆ   ಎಂದು ಪಂಜರದ ಬಾಗಿಲು ತೆಗೆದು   ಓಡು ಮೊಲವೇ ಓಡು   ಎಂದನು. 
ಜಲಪಿಶಾಚಿ ಪಂದ್ಯ ಆರಂಭಿಸುತ್ತಿದ್ದಂತೆ ಮೊಲ ಓಡಿ ದೃಷ್ಟಿಯಿಂದ ಮರೆ ಆಯಿತು. 
ಜಲಪಿಶಾಚಿ ಸಪ್ಪೆ ಮೋರೆಯಿಂದ ತಂದೆಯನ್ನು ಸಮೀಪಿಸಿತು

ಈ ಸಾರೆಯೂ ಸೋತೆಯಾ ಮಗನೇ   ಪರವಾಗಿಲ್ಲ. 
ಈ ಬಾರಿ ಅವನನ್ನು ಕುಸ್ತಿಗೆ ಕರಿ. 
ನೀನೇ ಗೆಲ್ಲುತ್ತೀಯಾ   ಎಂದಿತು ತಂದೆ.

ಅದನ್ನು ಕೇಳಿದ ಶಾಮನೆಂದನು   ನನಗೆ ಯಾಕೋ ಇವತ್ತು ಕುಸ್ತಿ ಮಾಡೋಕೆ ಮನಸ್ಸಿಲ್ಲ. 
ನಿನಗೆ ಯುದ್ಧ ಬೇಕೇಬೇಕೂಂತ ಇದ್ದರೆ ಮುಂದಿನ ಗವಿಯಲ್ಲಿ ನನ್ನಜ್ಜ ಮಲಗಿದಾನೆ. 
ಅವನಿಗೆ ಒಂದೆರಡೇಟು ಹಾಕು. 
ನಿದ್ದೆಯಿಂದ ಎಚ್ಚರವಾಗಿ ಕುಸ್ತಿಗೆ ಬರುತ್ತಾನೆ.  

ಜಲಪಿಶಾಚಿ ಕರಡಿಯ ಬಳಿಗೆ ಹೋಗಿ ಏಟು ಹಾಕಿತು. 
ಕರಡಿ ಸಿಟ್ಟಿನಿಂದ ಮೈ ಪರಚಿ ಓಡಿಸಿಬಿಟ್ಟಿತು.

ಅದನ್ನು ಕೇಳಿದ ಶಾಮ ನಗುತ್ತಾ   ನನ್ನ ಟೋಪಿಯ ತುಂಬಾ ಬಂಗಾರದ ನಾಣ್ಯ ಕೊಟ್ಟರೆ ನಾನಿಲ್ಲಿಂದ ಹೊರಟು ಹೋಗುತ್ತೇನೆ  ಎಂದ. 
ಜಲಪಿಶಾಚಿ ಅತ್ತ ಹೋಗುತ್ತಲೇ ಟೋಪಿಗೆ ತೂತು ಮಾಡಿದ. 
ನೆಲದಲ್ಲಿ ಹೊಂಡವೊಂದನ್ನು ತೋಡಿ ಟೋಪಿಯನ್ನು ಅದರ ಮೇಲಿಟ್ಟ. 
ಜಲಪಿಶಾಚಿ ನಾಣ್ಯಗಳನ್ನು ತಂದು ಸುರಿಯಿತು. 
ಎಷ್ಟು ನಾಣ್ಯಗಳನ್ನುಸುರಿದರೂ ಟೋಪಿ ತುಂಬಲೇ ಇಲ್ಲ. 
ನಾಲ್ಕಾರು ಬುಟ್ಟಿ ಗಳನ್ನು ಸುರಿದು   ಇಷ್ಟೇನಪ್ಪ ನಮ್ಮ ಹತ್ರ ಇರೋದು ಕೃಪೆ ತೋರು   ಎಂದು ಬೇಡಿಕೊಂಡಿತು.

 ಪರವಾಗಿಲ್ಲ ಬಿಡು  ಎನ್ನುತ್ತಾ ಶಾಮ ನಾಣ್ಯಗಳನ್ನೆಲ್ಲಾ ಗಂಟು ಕಟ್ಟಿಕೊಂಡು ನೆರೆಯೂರಿಗೆ ಹೋದ. 
ಸೊಗಸಾದ ಮನೆಯನ್ನು ಕಟ್ಟಿಸಿಕೊಂದು ಸುಖವಾಗಿ ಬಾಳಿ ಬದುಕಿದ.

ನರ್ತಿಸುವ ರಾಜಕುಮಾರಿಯರು

ಒಂದೂರಿನಲ್ಲಿ ರೈತನೊಬ್ಬನಿದ್ದ. 
ಅವನಿಗೆ ಮೂರು ಜನ ಗಂಡು ಮಕ್ಕಳಿದ್ದರು. 
ರೈತ ಸಾಯುವಾಗ ಮಕ್ಕಳಿಗೆ ಗುಡಿಸಲನ್ನು ಮಾತ್ರ ಬಿಟ್ಟುಹೋದನು.
 ಗುಡಿಸಲು ನನಗೆ   ಎಂದ ದೊಡ್ಡವನು.
  ಗುಡಿಸಲೊಳಗಿನ ಸಾಮಾನುಗಳೆಲ್ಲಾ ನನಗೆ   ಎಂದ ಎರಡನೆಯವ.
ಮೂರನೆಯವನಾದ ಶಾಮನಿಗೆ ಯಾವ ಸಾಮಾನುಗಳೂ ಉಳಿಯಲಿಲ್ಲ. 
ಅವನು ಮೂಲೆಯಲ್ಲಿದ್ದ ಹಗ್ಗದ ಕಟ್ಟೊಂದನ್ನು ತೆಗೆದುಕೊಂಡು ಬೇಸರದಿಂದ ಮನೆ ಬಿಟ್ಟು ಹೊರಟುಹೋದ.

ಶಾಮ ಕಷ್ಟ ಬಂದಾಗಲೂ ಧೈರ್ಯದಿಂದಿರುವಂಥವನು. 
ಅವನು ಮರವೊಂದರ ಕೆಳಗೆ ಕುಳಿತು ಮುಂದೇನು ಮಾಡಬೇಕೆಂದು ಯೋಚಿಸುತ್ತಿರುವಾಗ ,  ಎದುರಿಗೆ ಅಳಿಲೊಂದು ಕಂಡಿತು. 
ಹಗ್ಗದ ಬಲೆ ಬೀಸಿ ಶಾಮ ಅದನ್ನು ಹಿಡಿದ. 
ಸಣ್ಣ ಪಂಜರವೊಂದನ್ನು ಮಾಡಿ ಅದರಲ್ಲಿ ಅಳಿಲನ್ನು ಇಟ್ಟ.
 ಬೇಜಾರು ಮಾಡಿಕೊಳ್ಳಬೇಡ ,  ಅಳಿಲೇ. 
ನಿನಗೊಬ್ಬ ಜೊತೆಗಾರನನ್ನು ಹುಡುಕುತ್ತೀನಿ   ಎಂದ.

ಸ್ವಲ್ಪ ಹೊತ್ತಿಗೆಲ್ಲಾ ಮೊಲವೊಂದು ಕುಪ್ಪಳಿಸುತ್ತಾ ಅಲ್ಲಿಗೆ ಬಂತು. 
ಶಾಮ ಅದನ್ನು ಹಿಡಿದು ಪಂಜರದೊಳಗೆ ಹಾಕಿದ. 
ಮತ್ತೆ ಯಾವ ಪ್ರಾಣಿಯನ್ನು ಹಿಡಿಯಬೇಕೆಂದು ಅವನು ಯೋಚಿಸುತ್ತಾ ನಡೆದ. 
ಕೊಳದ ಹತ್ತಿರ ಗವಿಯೊಂದರಲ್ಲಿ ಕರಡಿಯೊಂದು ನಿದ್ರಿಸುತ್ತಿತ್ತು.

  ಈ ಕರಡಿಯನ್ನು ಹಿಡಿಯೋಕೆ ಬಲೆ ಮಾಡಬೇಕು   ಎಂದುಕೊಳ್ಳುತ್ತಾ ಹಗ್ಗದಿಂದ ಬಲೆ ಹಣೆಯುತ್ತಾ ಕುಳಿತ. 
ಆಗ ನೀರಿನಿಂದ ಹೊರಬಂದ ಸಣ್ಣ ಜಲಪಿಶಾಚಿಯೊಂದು ಕುತೂಹಲದಿಂದ ಕೇಳಿತು : 
 “ ಅದೇನು ಹೆಣೀತಾ ಕೂತಿದೀಯಾ    
 “ ನಿಮ್ಮ ಕೊಳವನ್ನು ಸುತ್ತುವರಿಯುವಂಥ ಬಲೆ ಮಾಡುತ್ತಾ ಇದ್ದೀನಿ. ಅದರ ಕುಣಿಕೆ ಎಳೆದಾಗ ನಿಮ್ಮ ಕೊಳವನ್ನು ನಾನೆಲ್ಲಿಗೆ ಬೇಕಾದ್ರೂ ಎತ್ತಿಕೊಂಡು ಹೋಗಬಹುದು “  ಎಂದ ಶಾಮ.
 “ ಅಯ್ಯೋ ಕೊಳ ಹೋದರೆ ನಮ್ಮ ಗತಿಯೇನು ?  “  ಎಂದುಕೊಳ್ಳುತ್ತಾ ಜಲಪಿಶಾಚಿ ತನ್ನ ತಂದೆಯ ಹತ್ತಿರ ಹೋಗಿ ಆ ವಿಷಯ ಹೇಳಿತು. 
ಆಗ ತಂದೆ ಹೇಳಿತು : 
 “ ಒಂದು ಉಪಾಯ ಮಾಡೋಣ. 
ಆ ಹುಡುಗನ ಹತ್ತಿರ ನೀನು ಮತ್ತೆ ಹೋಗು. 
ಕೊಳದ ಪಕ್ಕದಲ್ಲಿರೋ ಮರವನ್ನು ಯಾರು ಮೊದಲು ಹತ್ತುತ್ತಾರೋ ನೋಡೋಣ ಅನ್ನು. 
ಅವನು ಅರ್ಧ ಹತ್ತಿದಾಗ ಮೇಲಿನಿಂದ ನೀನು ಅವನನ್ನ ಕೊಳದೊಳಗೆ ನೂಕು. 
ಮುಂದಿನದನ್ನು ನಾನು ನೋಡಿಕೊಳ್ಳುತ್ತೀನಿ. “ 

ಸಣ್ಣ ಜಲಪಿಶಾಚಿ ಶಾಮನ ಬಳಿಗೆ ಬಂದು  “ ನಾವು ಇಬ್ಬರೂ ಪಂದ್ಯ ಕಟ್ಟೋಣ. 
ಯಾರು ಮರ ಮೊದಲು ಹತ್ತುತ್ತಾರೋ ನೋಡೋಣ  “  ಎಂದಿತು.
ಶಾಮನು  “ ನಂಗೆ ಈಗ ಸಮಯವಿಲ್ಲ. 
ಪಂದ್ಯಕ್ಕೆ ನನ್ನ ಸಣ್ಣ ತಮ್ಮನನ್ನು ಕಳಿಸುತ್ತೀನಿ “  ಎಂದು ಪಂಜರದಿಂದ ಅಳಿಲನ್ನ ತೆಗೆದು  “ ಓಡು ಅಳಿಲೇ “ 
ಎಂದ. 
ಜಲಪಿಶಾಚಿ ಕಣ್ಣು ಮಿಟುಕಿಸುವುದರೊಳಗೆ ಅಳಿಲು ಮರದ ತುದಿಯನ್ನು ಮುಟ್ಟಿತು.
ಜಲಪಿಶಾಚಿಯು ಬೇಸರದಿಂದ ತಂದೆಯ ಬಳಿಗೆ ಹೋಯಿತು. 
ತಂದೆ  “ ಪರವಾಯಿಲ್ಲ ಮಗು. 
ನೀವಿಬ್ಬರೂ ಓಡುವ ಪಂದ್ಯ ಕಟ್ಟಿ. 
ಅವನ ಕಾಲು ಸೋತಾಗ ನೀನವನನ್ನು ಕೊಳದೊಳಕ್ಕೆ ನೂಕು “  ಎಂದು ಸಲಹೆ ಮಾಡಿತು.
ಜಲಪಿಶಾಚಿಯ ಹೊಸ ಆಹ್ವಾನ ಕೇಳಿ ಶಾಮ ,   “ ನನಗೀಗ ತುಂಬಾ ಕೆಲಸವಿದೆ. 
ನನ್ನ ಇನ್ನೊಬ್ಬ ತಮ್ಮನನ್ನು ಕಳಿಸುತ್ತೀನಿ “  ಎಂದು ಪಂಜರದ ಬಾಗಿಲು ತೆಗೆದು  “ ಓಡು ಮೊಲವೇ ಓಡು “  ಎಂದ. 
ಜಲಪಿಶಾಚಿ ಪಂದ್ಯ ಆರಂಭಿಸುವುದರಲ್ಲಿದ್ದಾಗಲೇ ಮೊಲ ಓಡಿ ದೃಷ್ಟಿಯಿಂದ ಮರೆ ಆಯಿತು. 
ಜಲಪಿಶಾಚಿ ಸಪ್ಪೆ ಮೋರೆಯಿಂದ ತಂದೆಯನ್ನು ಸಮೀಪಿಸಿತು.

 “ ಈ ಸಾರೆಯೂ ಸೋತೆಯಾ ಮಗನೇ ?  ಪರವಾಗಿಲ್ಲ. 
ಈ ಬಾರಿ ಅವನನ್ನು ಕುಸ್ತಿಗೆ ಕರಿ. ನೀನೇ ಗೆಲ್ಲುತ್ತೀಯ “  ಎಂದಿತು ತಂದೆ.

ಅದನ್ನು ಕೇಳಿದ ಶಾಮನೆಂದ  :   “ ನನಗೆ ಏಕೋ ಇವತ್ತು ಕುಸ್ತಿ ಮಾಡೋಕೆ ಮನಸ್ಸಿಲ್ಲ. 
ನಿನಗೆ ಯುದ್ಧ ಬೇಕೇಬೇಕೂಂತ ಇದ್ದರೆ ಮುಂದಿನ ಗವೀಲಿ ನನ್ನಜ್ಜ ಮಲಗಿದ್ದಾನೆ. 
ಅವನಿಗೆ ಒಂದೆರಡೇಟು ಹಾಕು. 
ನಿದ್ದೆಯಿಂದ ಎಚ್ಚರವಾಗಿ ಕುಸ್ತಿಗೆ ಬರುತ್ತಾನೆ. “ 

ಜಲಪಿಶಾಚಿ ಕರಡಿಯ ಬಳಿಗೆ ಹೋಗಿ ಏಟು ಹಾಕಿತು. 
ಕರಡಿ ಸಿಟ್ಟಿನಿಂದ ಮೈ ಪರಚಿ ಓಡಿಸಿಬಿಟ್ಟಿತು.

ಅದನ್ನು ಕೇಳಿದ ಶಾಮ ನಗುತ್ತಾ  “ ನನ್ನ ಟೋಪಿಯ ತುಂಬಾ ಬಂಗಾರದ ನಾಣ್ಯ ಕೊಟ್ಟರೆ ನಾನಿಲ್ಲಿಂದ ಹೊರಟು ಹೋಗುತ್ತೀನಿ “  ಎಂದ. 
ಜಲಪಿಶಾಚಿ ಅತ್ತ ಹೋಗುತ್ತಲೇ ಟೋಪಿಗೆ ತೂತು ಮಾಡಿದ. 
ನೆಲದಲ್ಲಿ ಹೊಂಡವೊಂದನ್ನು ತೋಡಿ ಟೋಪಿಯನ್ನು ಅದರ ಮೇಲಿಟ್ಟ. 
ಜಲಪಿಶಾಚಿ ನಾಣ್ಯಗಳನ್ನು ತಂದು ಸುರಿಯಿತು. 
ಎಷ್ಟು ಸುರಿದರೂ ಟೋಪಿ ತುಂಬುತ್ತಲೇ ಇರಲಿಲ್ಲ. 
ನಾಲ್ಕಾರು ಬುಟ್ಟಿಗಳನ್ನು ಸುರಿದು  “ ಇಷ್ಟೇನಪ್ಪ ನಮ್ಮ ಹತ್ತಿರ ಇರೋದು. ಕೃಪೆ ತೋರು “  ಎಂದು ಬೇಡಿಕೊಂಡಿತು.

 “ ಪರವಾಗಿಲ್ಲ ಬಿಡು “  ಎನ್ನುತ್ತಾ ಶಾಮ ನಾಣ್ಯಗಳನ್ನೆಲ್ಲಾ ಗಂಟು ಕಟ್ಟಿಕೊಂಡು ನೆರೆಯೂರಿಗೆ ಹೋದ. 
ಸೊಗಸಾದ ಮನೆಯನ್ನು ಕಟ್ಟಿಸಿಕೊಂಡು ಸುಖವಾಗಿ ಬಾಳಿ ಬದುಕಿದ.

ಮಾಯಗಾತಿ ಮುದುಕಿ

ಒಂದೂರಿನಲ್ಲಿ ಒಬ್ಬ ರೈತನಿದ್ದ. 
ಅವನ ಹೆಂಡತಿಗೆ ಖಾಯಿಲೆಯಾಗಿ ,  ಅವಳಿ - ಜವಳಿ ಮಕ್ಕಳಿಬ್ಬರನ್ನು ಬಿಟ್ಟು ಸತ್ತುಹೋದಳು. 
ಸ್ವಲ್ಪ ದಿವಸದಲ್ಲಿ ರೈತ ಮತ್ತೆ ಮದುವೆ ಮಾಡಿಕೊಂಡ. 
ಹೊಸ ಹೆಂಡತಿಗೆ ಮಲಮಕ್ಕಳನ್ನು ಕಂಡರೆ ಆಗದು.

ಹೇಗಾದರೂ ಅವರನ್ನು ದೂರ ಸಾಗಹಾಕಬೇಕೆಂದು ಅವಳು ಹೇಳಿದಳು 
ಮಕ್ಕಳೇ ,  ಕಾಡಿನಲ್ಲಿ ನನ್ನ ಅಜ್ಜಿಯೊಬ್ಬಳಿದ್ದಾಳೆ ,  ಅವಳು ತುಂಬ ಮುದುಕಿ ,  ಅವಳಿಗೆ ನೀವು ಸಹಾಯ ಮಾಡಿದರೆ ನಿಮಗಿಷ್ಟವಾದುದನ್ನೆಲ್ಲಾ ಕೊಡುತ್ತಾಳೆ.  

ಕಾಡಿಗೆ ಹೋಗುವ ಮುನ್ನ ಮಕ್ಕಳು ತಮ್ಮ ಅಜ್ಜಿಯ ಬಳಿಗೆ ಹೋದರು. 
ಆ ಅಜ್ಜಿಯೆಂದಳು ,  ನಿಮ್ಮ ಮಲತಾಯಿ ನಿಮ್ಮನ್ನು ಮಾಯಗಾತಿ ಹತ್ತಿರ ಕಳುಹಿಸುತ್ತಿದ್ದಾಳೆ. 
ಆದರೆ ನೀವು ಒಳ್ಳೆಯವರಾಗಿದ್ದರೆ ನಿಮಗೆ ಏನೂ ಆಗುವುದಿಲ್ಲ 
ಅಷ್ಟು ಹೇಳಿ ಹುಡುಗ ಹುಡುಗಿ ಇಬ್ಬರಿಗೂ ಒಂದೊಂದು ರೊಟ್ಟಿಯನ್ನೂ ರಿಬ್ಬನ್ನುಗಳನ್ನೂ ಕೊಟ್ಟು ಕಳಿಸಿದಳು.

ಮಕ್ಕಳು ನಡೆಯುತ್ತಾ ಕಾಡಿನೊಳಗೆ ಬಂದರು. 
ಸಣ್ಣ ಕಲ್ಲಿನ ಮನೆಯೊಂದು ಅವರ ಕಣ್ಣಿಗೆ ಬಿತ್ತು. 
ವಿಕಾರರೂಪಿಯಾದ ಮಾಯಗಾತಿ ಮುದುಕಿ ಆ ಮನೆಯ ಬಾಗಿಲಿಗೆ ತಲೆಯಿಟ್ಟು ಮಲಗಿದ್ದವಳು 
ಯಾರು ಎಂದು ಅಬ್ಬರಿಸಿದಳು. 
ಮಕ್ಕಳು ಬಂದ ಕಾರಣವನ್ನು ವಿವರಿಸಿದಾಗ ಅವಳು  , ನೀವು ಚೆನ್ನಾಗಿ ಕಷ್ಟಪಟ್ಟು ಕೆಲಸ ಮಾಡಬೇಕು. 
ಇಲ್ಲದಿದ್ದರೆ ಬಾಣಲೆಯಲ್ಲಿ ಹಾಕಿ ಹುರಿದುಕೊಂಡು ತಿಂದುಬಿಡುತ್ತೇನೆ   ಎಂದಳು. 
ಅನಂತರ ಹುಡುಗಿಗೆ ರಾಟೆಯಿಂದ ನೂಲು ತೆಗೆಯಲು ಹೇಳಿ ,  ಹುಡುಗನಿಗೆ ಜರಡಿಯಿಂದ ಬಾವಿಯ ನೀರು ತರಲು ಆಜ್ಞಾಪಿಸಿ ,  ತನ್ನ ಪೊರಕೆಯ ಮೇಲೆ ಕುಳಿತು ಹಾರಿ ಹೋದಳು.

ಹುಡುಗಿ ನೂಲು ತೆಗೆಯಲು ಬಾರದೆ ಅಳುತ್ತಾ ಕುಳಿತಿದ್ದಾಗ ,  ಒಂದು ಹಿಂಡು ಕಂದುಬಣ್ಣದ ಇಲಿಗಳು ಬಂದು , ನೀನು ನಮಗೇನಾದರೂ ತಿನ್ನುವದಕ್ಕೆ ಕೊಟ್ಟರೆ ,  ನಾವು ನೂಲು ತೆಗೆದುಕೊಡುತ್ತೇವೆ   ಎಂದವು. 
ಹುಡುಗಿ ತನ್ನ ಹತ್ತಿರ ಇದ್ದ ರೊಟ್ಟಿಯಲ್ಲಿ ಚೂರು ಭಾಗವನ್ನು ಅವಕ್ಕೆ ಕೊಟ್ಟಳು. 
ಇಲಿಗಳು ಸಂತೋಷದಿಂದ ಅದನ್ನು ತಿಂದು ,  ನೂಲನ್ನು ತೆಗೆದುಕೊಟ್ಟವು.

ಆ ಬಳಿಕ ಹುಡುಗಿ ,  ಬಾವಿಯ ಹತ್ತಿರ ಕುಳಿತು ಜರಡಿಯಿಂದ ನೀರು ಹೇಗೆ ತೆಗೆದುಕೊಂಡು ಹೋಗಬೇಕೆಂದು ದುಃಖಿಸುತ್ತಾ ಕುಳಿತಿದ್ದ ಸೋದರನ ಬಳಿಗೆ ಬಂದು ಅವನನ್ನು ಸಮಾಧಾನ ಪಡಿಸಲು ಯತ್ನಿಸಿದಳು. 
ಆಗ ಒಂದು ಹಿಂಡು ಗುಬ್ಬಚ್ಚಿಗಳು ಬಂದು ನೀವು ನಮಗೆ ಒಂದು ಚೂರು ರೊಟ್ಟಿಯನ್ನು ಕೊಟ್ಟರೆ ಜರಡೀಲಿ ನೀರು ಹೇಗೆ ನಿಲ್ಲುತ್ತೆ ಅನ್ನುವುದನ್ನುತೋರಿಸುತ್ತೇವೆ   ಎಂದವು 
ಅವಕ್ಕೆ ರೊಟ್ಟಿ ಕೊಟ್ಟು ಅವುಗಳ ಆದೇಶದ ಪ್ರಕಾರ ನೀರು ತಂದು ಇಟ್ಟರು.

ಮನೆಯೊಳಗೆ ಕಾಲಿಟ್ಟಾಗ ಬೆಕ್ಕೊಂದು ಕಾಣಿಸಿತು. 
ಹುಡುಗಿ ಅದರ ತಲೆಸವರಿ ,  ರೊಟ್ಟಿ ಕೊಟ್ಟು ,  ಬೆಕ್ಕೇ ಬೆಕ್ಕೇ ,  ನಾವಿಲ್ಲಿಂದ ತಪ್ಪಿಸಿಕೊಳ್ಳುವುದು ಹೇಗೆ ಎಂದು ಕೇಳಿದಳು. 

ಬೆಕ್ಕು ಮಾಯಗಾತಿಯ ಬಾಚಣಿಗೆ ಹಾಗೂ ಕರವಸ್ತ್ರ ತೆಗೆದುಕೊಂಡು ಹೋಗಿ. 
ಅವಳು ಹಿಂದೆ ಬಂದರೆ ಅವನ್ನ ನಿಮ್ಮ ಭುಜದ ಮೇಲಿಂದ ಹಿಂದಕ್ಕೆ ಎಸೆದುಬಿಡಿ ಎಂದಿತು.

ಮರುದಿನ ಇನ್ನೂ ಕಷ್ಟಕರವಾದ ಕೆಲಸಗಳನ್ನು ಕೊಟ್ಟು ಮಾಯಗಾತಿ ಹೊರಗೆ ಹೋದಳು. 
ಆಗ ಮಕ್ಕಳು ಅವಳ ಬಾಚಣಿಗೆ ,  ಕರವಸ್ತ್ರದೊಂದಿಗೆ ಓಡತೊಡಗಿದಾಗ ಮಾಯಗಾತಿಯ ನಾಯಿ ಬೊಗುಳತೊಡಗಿತು. 
ಅದಕ್ಕೆ ಒಂದು ತೂಣುಕು ರೊಟ್ಟಿ ಕೊಟ್ಟು ಅವರು ಮುಂದೆ ಸಾಗಿದರು. 
ದಾರಿಯಲ್ಲೊಂದು ಮುಳ್ಳು ಜಾಜಿ ಗಿಡ ಅವರ ಕಣ್ಣು ಚುಚ್ಚಲು ಬಂದಾಗ ಹುಡುಗಿ ತನ್ನ ರಿಬ್ಬನ್ನಿನಿಂದ ಅದರ ತೊಂಗೆಗಳನ್ನು ಕಟ್ಟಿದಳು.

ಅಷ್ಟು ಹೊತ್ತಿಗೆ ಮಾಯಗಾತಿ ಹಿಂತಿರುಗಿ ಬಂದು ಮಕ್ಕಳಿಲ್ಲದುದನ್ನು ಕಂಡು ಬೆಕ್ಕನ್ನು ಕೋಪದಿಂದ ಕೇಳಿದಳು   
ನೀನು ಮಕ್ಕಳ ಕಣ್ಣುಗಳನ್ನು ಕೀಳುವುದನ್ನು ಬಿಟ್ಟು ಅವರನ್ನು ಹೇಗೆ ಹೊರಗೆ ಬಿಟ್ಟೆ   
ಬೆಕ್ಕು ಸಿಟ್ಟಿನಿಂದ ಇಷ್ಟು ವರ್ಷ ನಾನು ನಿನ್ನ ಸೇವೆಮಾಡಿದರೂ ಒಂದು ದಿವಸಕ್ಕೂ  ಒಂದು ಹನಿ ಹಾಲು ಕೊಡಲಿಲ್ಲ ನೀನು. 

ಆ ಮಕ್ಕಳು ನನ್ನನ್ನು ಮುದ್ದಿಸಿದರು ,  ರೊಟ್ಟಿ ಕೊಟ್ಟರು. 
ನೀನೇನಾದರೂ ನನ್ನನ್ನ ಹೊಡೆದೆಯೋ ನಿನ್ನನ್ನೇ ನಾನು ಪರಚಿಬಿಡುತ್ತೇನೆ   ಎಂದಿತು. 
ಮಾಯಗಾತಿ ನಾಯಿಯ ಬಳಿಗೆ ಬಂದು ನೀನು ಯಾಕೆ ಅವರನ್ನು ಹರಿದು ತುಂಡುತುಂಡು ಮಾಡಲಿಲ್ಲ  ಎಂದು ಕೇಳಿದಳು.
ನಾಯಿ ಕ್ರೋಧದಿಂದ ,  ಇಷ್ಟು ವರ್ಷ ನಾನು ನಿನ್ನ ಸೇವೆ ಮಾಡಿದರೂ ಒಂದು ಚೂರು ಮೂಳೇನೂ ಕೊಡಲಿಲ್ಲ ನೀನು. 
ಪಾಪ ಆ ಮಕ್ಕಳು ನನಗೆ ರೊಟ್ಟಿ ಕೊಟ್ಟರು. 
ನೀನೇನಾದರೂ ನನ್ನನ್ನ ಹೊಡೆದೆಯೋ ನಿನ್ನನ್ನು ತುಂಡು ಮಾಡಿಬಿಡುತ್ತೇನೆ ಎಂದಿತು. 
ಮಾಯಗಾತಿ ಹಲ್ಲು ಕಡಿಯುತ್ತಾ ಜಾಜಿ ಗಿಡದ ಬಳಿಗೆ ಬಂದಳು. 
ಗಿಡ ಹೇಳಿತು  ನೀನು ನನ್ನ ಟೊಂಗೆಗಳಿಗೆ ದಾರ ಕೂಡ ಕಟ್ಟಿಲ್ಲ. 

ಆ ಹುಡುಗಿ ರಿಬ್ಬನ್ ಕಟ್ಟಿದಾಳೆ ನೋಡು. 
ನೀನೇನಾದ್ರೂ ನನ್ನ ಬುಡ ಕಡಿಯೋಕೆ ನೊಡಿದೆಯೋ ನಿನ್ನ ಕಣ್ಣುಗಳನ್ನ ಚುಚ್ಚಿಬಿಡುತ್ತೇನೆ  

ಅವನ್ನೆಲ್ಲಾ ಶಪಿಸುತ್ತಾ ಮಾಯಗಾತಿ ತನ್ನ ಪೊರಕೆಯನ್ನೇರಿ ಮಕ್ಕಳ ಹಿಂದೆ ಹೊರಟಳು. 
ನೆಲಕ್ಕೆ ರಾಚುತ್ತಿದ್ದ ಪೊರಕೆಯ ಶಬ್ದ ಕೇಳುತ್ತಲೇ ಮಕ್ಕಳಿಗೆ ಮಾಯಗಾತಿ ತಮ್ಮ ಹಿಂದೆ ಬರುತ್ತಿರುವಳೆಂದು ತಿಳಿಯಿತು. 
ಆಗ ಹುಡುಗ ಬಾಚಣಿಗೆಯನ್ನು ಎಸೆದುಬಿಟ್ಟ. 
ಅದು ದೊಡ್ಡ ಮುಳ್ಳು ಕಾಡಾಯಿತು. 
ಆ ಮುಳ್ಳು ಗಿಡಗಳನ್ನು ಕಡಿಯುತ್ತಾ ಬರುವ ಹೊತ್ತಿಗೆ ಹುಡುಗಿ ಕರವಸ್ತ್ರವನ್ನು ಎಸೆದುಬಿಟ್ಟಳು. 
ಮಕ್ಕಳಿಗೂ ಮಾಯಗಾತಿಗೂ ಮಧ್ಯೆ ದೊಡ್ಡ ನದಿಯೊಂದು ಹುಟ್ಟಿಕೊಂಡಿತು. 
ಅದನ್ನು ದಾಟಲಾರದೆ ಮಾಯಗಾತಿ ಎಲ್ಲರನ್ನೂ ಬಯ್ಯುತ್ತಾ ಹಿಂದೆ ಹೋದಳು.

ಮಕ್ಕಳು ಮನೆಯನ್ನು ತಲುಪಿ ತಂದೆಗೆ ನಡೆದ ಸಂಗತಿಗಳನ್ನೆಲ್ಲಾ ಹೇಳಿದರು. 
ಅವನು ಪಶ್ಚಾತ್ತಾಪಪಟ್ಟು ತನ್ನ ಹೊಸ ಹೆಂಡತಿಯನ್ನೇ ಮಾಟಗಾತಿಯ ಬಳಿಗೆ ಅಟ್ಟಿ ,  ತನ್ನ ಮಕ್ಕಳೊಂದಿಗೆ ಸುಖವಾಗಿದ್ದನು.


ಬಾವಿಯ ಭೂತ

ಒಂದೂರಿನಲ್ಲಿ ಒಬ್ಬ ಬಡ ಮನುಷ್ಯನಿದ್ದ. 
ಅವನಿಗೆ ಬಹು ಬಜಾರಿಯಾದ ಹೆಂಡತಿಯೊಬ್ಬಳಿದ್ದಳು. 
ಅವಳು ಅವನಿಗೆ ಬಹಳ ಕಿರುಕುಳ ಕೊಡುತ್ತಿದ್ದುದು ಮಾತ್ರವಲ್ಲದೆ ಅವನು ಮಾಡಿದ ಕೆಲಸದಲ್ಲೆಲ್ಲಾ ತಪ್ಪು ಕಂಡುಹಿಡಿಯುತ್ತಿದ್ದಳು. 

ಇದರಿಂದ ಬೇಸರಗೊಂಡ ಬಡ ಮನುಷ್ಯನು ಒಂದು ದಿನ ದೊಡ್ಡದೊಂದು ಹಗ್ಗವನ್ನು ತೆಗೆದುಕೊಂಡು ಮನೆಯಿಂದ ಹೊರಬಿದ್ದ.
 ಎಲ್ಲಿ ಹೋಗುತ್ತಿದ್ದೀಯ   ಆ ಹಗ್ಗದಿಂದ ಪ್ರಾಣ ತೆಗೆದುಕೊಳ್ಳುತ್ತೀಯಾ   ಎಂದು ಕೇಳಿದಳು ಹೆಂಡತಿ.
  ಹೌದು. ನಿನ್ನ ಜೊತೆ ಜಗಳವಾಡಿ ನನಗೆ ಸಾಕಾಗಿ ಹೋಗಿದೆ   ಎನ್ನುತ್ತಾ ಗಂಡ ಹೊರಟೇಬಿಟ್ಟ.
  ಇವನೇನು ಮಾಡುತ್ತಾನೋ ನೋಡಿಯೇಬಿಡುತ್ತೀನಿ  ಎನ್ನುತ್ತಾ ಹೆಂಡತಿಯೂ ಅವನನ್ನು ಹಿಂಬಾಲಿಸಿದಳು.

ಗಂಡ ಮುಂದೆ ನಲವತ್ತು ಐವತ್ತು ಮಾರು ಹಿಂದೆ ಹೆಂಡತಿ ಹೀಗೆ ನಡೆದರು. 
ಒಂದು ಸಾರಿ ಗಂಡ ತಿರುಗಿ ಹೇಳಿದ ಲೇ ,  ನೀನು ನಡಿಯುತ್ತಿರೋ ಜಾಗದಲ್ಲಿ ಬಾವಿಯೊಂದಿದೆ ಜೋಪಾನ 
ಅದು ಸುಳ್ಳು ಎಂದು ನಂಬಿದ ಹೆಂಡತಿ ಅವನ ಮಾತಿಗೆ ಕಿವಿಗೊಡದೆ ಬಾವಿಯಲ್ಲಿ ಕಾಲಿಟ್ಟೇಬಿಟ್ಟಳು. 
ಸರಿ ,  ಆ ಹೆಂಗಸು ಬಾವಿ ಪಾಲಾದಮೇಲೆ ಪೀಡೆ ಕಳೆಯಿತು ಎಂದು ಬಡ ಮನುಷ್ಯ ಮುಂದೆ ಹೋದ. 
ಆದರೆ ಮರುದಿನ ಅವನಿಗೆ   ಅಯ್ಯೋ ಪಾಪ. ಎಷ್ಟಾದರೂ ಅವಳು ನನ್ನ ಹೆಂಡತಿಯಲ್ಲವೇ   ಎಂದೆನಿಸಿ ಹಿಂತಿರುಗಿ ಬಂದ. 
ಕೈಯಲ್ಲಿದ್ದ ಹಗ್ಗವನ್ನು ಬಾವಿಯೊಳಗೆಸೆದು   ಲೇ ,  ಈ ಹಗ್ಗ ಹಿಡಿದುಕೊಂಡು ಮೇಲೆ ಬಾ   ಎಂದು ಕೂಗಿದ. 
ಯಾರೋ ಹಗ್ಗ ಹಿಡಿದ ಹಾಗಾಯಿತು. 
ಇವನು ಪ್ರಯಾಸದಿಂದ ಮೇಲೆಳೆದು ,   ಕಡೆಗೂ ಮೇಲೆ ಬಂದೆಯಾ  ಎಂದ.

ಆದರೆ ಆಶ್ಚರ್ಯ ಮೇಲೆ ಬಂದವಳು ಅವನ ಹೆಂಡತಿ ಆಗಿರಲಿಲ್ಲ. 
ಒಂದು ಭೂತ. 
ಕೋರೆ ದಾಡೆಗಳೂ ,  ಮುಕ್ಕಣ್ಣೂ ಇದ್ದ ಭಯಂಕರ ಆಕೃತಿ. 
ಮನುಷ್ಯ ನಡುಗತೊಡಗಿದ. 
ಭೂತ ಹೇಳಿತು 
 ಅಯ್ಯಾ ,  ನಿನ್ನಿಂದ ತುಂಬಾ ಉಪಕಾರವಾಯಿತು. 
ಯಾಕೆಂದರೆ ನಿನ್ನೆಯವರೆಗೂ ನಾನು ಆ ಹಾಳು ಬಾವೀಲಿ ಹಾಯಾಗಿದ್ದೆ. 
ನಿನ್ನೆ ಒಬ್ಬಳು ಧಡೂತಿ ಹೆಂಗಸು ಒಳಗೆ ಬಿದ್ದಳು. 
ಅವಳ ಕಾಟ ತಡೀಲಾರದೆ ನಾನು ಕಂಗಾಲಾಗಿದ್ದೆ. 
ಅಷ್ಟರಲ್ಲಿ ಪುಣ್ಯವಂತ ನೀನು ನನನ್ನು ಮೇಲೆತ್ತಿದೆ. 
ನಿನ್ನ ಉಪಕಾರಕ್ಕೆ ಪ್ರತಿಯಾಗಿ ನಾನೂ ಒಂದು ಉಪಕಾರ ಮಾಡುತ್ತೇನೆ. 
ಮುಂದಿನ ರಾಜನ ಊರಿಗೆ ಹೋಗು. 
ಅವನ ಮಗಳಿಗೆ ಇದುವರೆಗೂ ಕಾಯಿಲೆಯಾಗಿರಲಿಲ್ಲ. 
ನಾನು ಅವಳನ್ನು ಹೀಡುಯುತ್ತೇನೆ. 
ಅವಳಿಗೆ ತುಂಬಾ ಕಾಯಿಲೆಯಾಗುತ್ತೆ 
  ಅದನ್ನು ವಾಸಿ ಮಾಡೋಕೆ ಯಾರ ಕೈಲೂ ಆಗೋಲ್ಲ. 
ನೀನು ಅವಳಿಗೆ ಗುಣಪಡಿಸಬೇಕು.  
  ನಾನು ಹೇಗೆ ಗುಣಪಡಿಸೋದು   ನಾನು ವೈದ್ಯನಲ್ಲವಲ್ಲ   ಎಂದ ಮನುಷ್ಯ.
 ನಾನು ನಿನಗೆ ಮೂರು ಕಟ್ಟಿಗೆಯ ಮಾತ್ರೆ ಕೊಡುತ್ತೇನೆ. 
ಅದನ್ನು ನೀರಿನಲ್ಲದ್ದಿ ರಾಜಕುಮಾರಿಯ ಕೆನ್ನೆಗೂ ,  ಹಣೆಗೂ ಮುಟ್ಟಿಸು. 
ನಾನು ಅವಳನ್ನು ಬಿಟ್ಟು ಹೋಗುತ್ತೇನೆ. 
ಆಗ ನಿನಗೆ ರಾಜ ಮರ್ಯಾದೆ ಮಾಡುತ್ತಾನೆ   ಎಂದಿತು ಭೂತ.
ಬಡ ಮನುಷ್ಯ ಸಂತೋಷದಿಂದ ಮುಂದಿನ ರಾಜ್ಯಕ್ಕೆ ಹೋದ. 
ಅಷ್ಟು ಹೊತ್ತಿಗಾಗಲೇ ರಾಜಕುಮಾರಿಗೆ ಕಾಯಿಲೆ ಆಗಿರುವ ವಿಷಯ ಊರ ತುಂಬಾ ಹಬ್ಬಿತ್ತು. 
ಊರಿನ ವೈದ್ಯರೆಲ್ಲಾ ಚಿಕಿತ್ಸೆ ಮಾಡಲು ಹೋಗಿ ಸೋತಿದ್ದರು.
 ರಾಜಕುಮಾರಿಯನ್ನು ನಾನು ಗುಣಪಡಿಸುತ್ತೇನೆ   ಎಂದು ಬಡ ಮನುಷ್ಯ ರಾಜನ ಮುಂದೆ ಹೇಳಿ ರಾಜಕುಮಾರಿಯ ಬಳಿಗೆ ಹೋದೊಡನೆ ಅವನು ಮಾತ್ರೆಗಳನ್ನು ನೀರಿನಲ್ಲದ್ದಿ ಅವಳ ಕೆನ್ನೆ ಹಣೆಗಳಿಗೆ ತೀಡಿದ. 
ತಕ್ಷಣ ರಾಜಪುತ್ರಿ ಆರೋಗ್ಯವಾಗಿ ಮೇಲೆ ಎದ್ದಳು. 
ರಾಜ ಸಂತೋಷದಿಂದ ಅವಳನ್ನು ಬಡ ಮನುಷ್ಯನಿಗೆ ಕೊಟ್ಟು ಮದುವೆ ಮಾಡಿ ಅವನನ್ನು ಮನೆ ಅಳಿಯನನ್ನಾಗಿ ಇರಿಸಿಕೊಂಡ.

ಹೀಗೆ ಸುಖವಾಗಿ ಕಾಲ ಕಳೆಯುತ್ತಿರಲು ಒಂದು ದಿನ ನೆರೆ ರಾಜ್ಯದ ರಾಜಪುತ್ರಿಗೂ ಅಂಥದೇ ರೋಗ ಉದ್ಭವಿಸಿತು. ಸಹಜವಾಗಿಯೇ ಅವನನ್ನು ನೆರೆ ರಾಜನೂ ಬರಮಾಡಿಕೊಂಡ. 
ಮಾತ್ರೆಗಳನ್ನು ಅವನು ನೀರಿನಲ್ಲಿ ಅದ್ದುತ್ತಿರುವಾಗ ರಾಜಪುತ್ರಿಯ ಮೇಲಿದ್ದ ಭೂತ ಕೇಳಿತು ನೀನ್ಯಾಕೆ ಇಲ್ಲಿಗೆ ಬಂದೆ ನಿನಗೊಬ್ಬಳು ರಾಜಕುಮಾರಿ ಸಾಲದಾ 

ಮನುಷ್ಯ ಒಂದು ಗಳಿಗೆ ಯೋಚಿಸಿ ಅಂದ 
 ನಾನಿಲ್ಲಿಗೆ ಬರುತ್ತಿರಲಿಲ್ಲ. 
ಆ ಬಾವಿಯಲ್ಲಿ ಬಿದ್ದಿದ್ದವಳು ನನ್ನ ಮೊದಲನೇ ಹೆಂಡತಿ. 
ಅವಳು ನನ್ನನ್ನು ಅಟ್ಟಿಸಿಕೊಂಡು ಬರುತ್ತಿದ್ದಾಳೆ. 
ಅವಳಿಗೆ ಹೆದರಿಕೊಂಡು ನಾನು ಇಲ್ಲಿಗೆ ಓಡಿಬಂದೆ.  

ಭೂತ ಹೆದರಿ ಕೇಳಿತು  ಎಲ್ಲಿದ್ದಾಳೆ ಅವಳು  
  ಇಲ್ಲೇ ಬಾಗಿಲ ಹೊರಗೆ ,  ಯಾವ ಘಳಿಗೆ ಬೇಕಾದರೂ ಅವಳು ಒಳಗೆ ಬರಬಹುದು  

ಭೂತ ನಡುಗುತ್ತಾ ರಾಜಕುಮಾರಿಯನ್ನು ಬಿಟ್ಟು ಓಡಿ ಹೋಯಿತು.

ರಾಜಕುಮಾರಿ ಮೊದಲಿನಂತಾದಳು. 
ಆ ರಾಜ ಸಕಲ ಮರ್ಯಾದೆಗಳೊಡನೆ ಉಡುಗೊರೆಗಳನ್ನಿತ್ತು ಬುದ್ಧಿವಂತನನ್ನು ರಥದಲ್ಲಿ ಕಳುಹಿಸಿಕೊಟ್ಟ.

ನಾಲ್ವರು ಸಂಗೀತಗಾರರು

ಒಂದೂರಿನಲ್ಲಿ ಒಂದು ಕತ್ತೆಯಿತ್ತು. 
ಅದು ಮುದಿಯಾದುದರಿಂದ ತನ್ನ ಕೆಲಸಕ್ಕೆ ಪ್ರಯೋಜನವಿಲ್ಲವೆಂದು ತಿಳಿದ ಅದರ ಯಜಮಾನ ಕತ್ತೆಯನ್ನು ಸಾಯಿಸಿಬಿಡಬೇಕೆಂದು ಯೋಚನೆ ಮಾಡಿದ. 

ಹೇಗೋ ಅದರ ಸುಳಿವು ತಿಳಿದ ಕತ್ತೆ ರಾತ್ರಿ ಮನೆಯನ್ನು ಬಿಟ್ಟು ಪಲಾಯನ ಮಾಡಿತು. 
  ನಾನೀಗ ಆವಂತೀ ರಾಜ್ಯಕ್ಕೆ ಹೋಗಿ ಅಲ್ಲಿ ದೊಡ್ಡ ಸಂಗೀತಗಾರನಾಗುತ್ತೇನೆ  ಎಂದು ಮನಸ್ಸಿನಲ್ಲಿ ಮಂಡಿಗೆ ಹಾಕಿತು. 
ಮರುದಿನ ಬೆಳಿಗ್ಗೆ ದಾರಿಯಲ್ಲಿ ಏದುಸಿರು ಬಿಡುತ್ತಾ ಕುಳಿತಿದ್ದ ನಾಯಿಯೊಂದು ಅದರ ಕಣ್ಣಿಗೆ ಬಿತ್ತು. 
ಕತ್ತೆ ಅದರ ಹತ್ತಿರ ಬಂದು   ಯಾಕೆ ಸ್ನೇಹಿತ   ಮೈಗೆ ಹುಷಾರಿಲ್ಲವೇ   ಎಂದು ಕೇಳಿತು. 
ನಾಯಿ ,  ಹುಷಾರಿಲ್ಲದೆ ಏನು 
ನಾನು ಮುದಿಯಾದೇಂತ ನನ್ನ ಯಜಮಾನ ಸಾಯಿಸಬೇಕು ಅಂದುಕೊಂಡಿದ್ದ. 
ಅದಕ್ಕೆ ಮನೆಯಿಂದ ತಪ್ಪಿಸಿಕೊಂಡು ಓಡಿಬಂದೆ   ಎಂದಿತು. 
  ಹಾಗಾದರೆ ನಮ್ಮಿಬ್ಬರ ಹಣೆಬರಹವೂ ಒಂದೇ ಆಯಿತು. 
ನಾನು ಆವಂತೀ ರಾಜ್ಯಕ್ಕೆ ಹೋಗುತ್ತಿದ್ದೇನೆ. 
ನೀನೂ ಬಾ   ಎಂದಿತು ಕತ್ತೆ. 
ನಾಯಿ ಸಂತೋಷದಿಂದ ಅದರ ಹಿಂದೆ ಹೊರಟಿತು.

ಅವರಿಬ್ಬರೂ ಸ್ವಲ್ಪ ದೂರ ಹೋಗುವ ಹೊತ್ತಿಗೆ ದಾರಿಯ ಮಗ್ಗುಲಲ್ಲಿ ಕುಳಿತ ಬೆಕ್ಕೊಂದು ಸಿಕ್ಕಿತು. 
 ಯಾಕೆ ಬೆಕ್ಕೇ ಸಪ್ಪಗಿದ್ದೀಯ   ಎಂದು ಕೇಳಿತು ಕತ್ತೆ. 
 ಸಪ್ಪಗಿಲ್ಲದೆ ಏನು ಮಾಡಲಿ  
ನಾನು ಮುದಿಯಾದೇಂತ ನನ್ನ ಯಜಮಾನಿ ನೀರಿನಲ್ಲಿ ಮುಳುಗಿಸೋಕೆ ಹೊರಟಿದ್ದಳು  ಎಂದು ದುಃಖದಿಂದ ಹೇಳಿತು ಬೆಕ್ಕು. 
ಕತ್ತೆ ನಸುನಕ್ಕು  
 ನೀನು ರಾತ್ರಿ ಹೊತ್ತಿನಲ್ಲಿ ಬಹಳ ಚೆನ್ನಾಗಿ ಹಾಡುತ್ತೀಯ. 
ಆವಂತೀ ರಾಜ್ಯದ ಯಾವುದಾದರೂ ಭೋಜನಶಾಲೆಯಲ್ಲಿ ನಿನಗೆ ಹಾಡೋ ಕೆಲಸ ಸಿಗಬಹುದು. 
ನಮ್ಮ ಜೊತೆ ಬಾ  ಎಂದು ಕರೆಯಿತು.

ಅವರು ಮತ್ತಷ್ಟು ದಾರಿ ಕ್ರಮಿಸುವ ವೇಳೆಗೆ ಗೇಟೊಂದರ ಮೇಲೆ ಕುಳಿತು ಒರಲುತ್ತಿದ್ದ ಹುಂಜ ಕಾಣಿಸಿತು.
 ಹುಂಜ ,  ಹುಂಜ ,  ಯಾಕೆ ಹಾಗೆ ಕಿರಿಚಿಕೊಳ್ಳುತ್ತಿದ್ದೀಯಾ   ಎಂದು ಕೇಳಿತು ಕತ್ತೆ. 

 ಕಿರಿಚಿಕೊಳ್ಳದೆ  ಏನು ಮಾಡಲಿ   ಭಾನುವಾರ ಬರೋ ಅತಿಥಿಗಳ ಊಟಕ್ಕೋಸ್ಕರ ನನ್ನ ಕೊರಳು ಕುಯ್ಯೋ ಯೋಚನೆ ಮಾಡ್ತಿದ್ದಾಳೆ ನನ್ನ ಯಜಮಾನಿ   ಎಂದು ನುಡಿಯಿತು ಹುಂಜ. 
 ಹಾಗಾದರೆ ನಮ್ಮ ಜೊತೆ ಬಾ. 
ನಾವೆಲ್ಲರೂ ಸೇರಿ ಚೆನ್ನಾಗಿ ಹಾಡೋದು ಕಲಿತರೆ ಒಳ್ಳೆ ಸಂಗೀತ ಸಭೆ ಏರ್ಪಡಿಸಬಹುದು   ಎನ್ನುತ್ತಾ ಕತ್ತೆ ಹುಂಜನನ್ನೂ ತಮ್ಮ ಜೊತೆಗೆ ಸೇರಿಕೊಂಡಿತು.

ಕತ್ತಲಾಗುವುದರೊಳಗೆ ಆವಂತೀ ರಾಜ್ಯ ಸಿಗಲಿಲ್ಲವಾಗಿ ಅವರೆಲ್ಲರೂ ಕಾಡಿನ ಒಂದು ದಟ್ಟ ಮರದ ಕೆಳಗೆ ಬೀಡುಬಿಟ್ಟರು. 
ಕತ್ತೆ ಮತ್ತು ನಾಯಿ ಹುಲ್ಲಿನ ಮೇಲೆ ಮಲಗಿದುವು. 
ಬೆಕ್ಕು ಮರದ ರೆಂಬೆಯ ಮೇಲೆ ಪವಡಿಸಿತು. 
ಹುಂಜ ಮರದ ತುತ್ತತುದಿಗೇರಿ ಸುತ್ತಲೂ ವೀಕ್ಷಿಸಿದಾಗ ದೂರದಲ್ಲೊಂದು ಬೆಳಕು ಕಾಣಿಸಿತು. 
ಹುಂಜ ಉತ್ಸಾಹದಿಂದ ಕೆಳಗಿಳಿದು ,  
  ದೂರದಲ್ಲೊಂದು ಮನೆ ಇರಬೇಕು. 
ಬೆಳಕು ಕಾಣುತ್ತೆ ,  ಬನ್ನಿ ಹೋಗೋಣ   ಎಂದಿತು 
  ಮನೆ ಎಂದಮೇಲೆ  ತಿನ್ನೋಕೂ ಏನಾದರೂ ಸಿಗುತ್ತೆ   ಎಂದಿತು ನಾಯಿ.

ನಾಲ್ವರೂ ನಡೆಯುತ್ತಾ ,  ಮನೆಯ ಸಮೀಪಕ್ಕೆ ಬಂದರು. 
ಎಲ್ಲರಿಗಿಂತ ಎತ್ತರವಾದ ಕತ್ತೆ ಕಿಟಕಿಗೆ ಮುಖ ಇಟ್ಟು ಒಳಗೆ ನೋಡಿ   ದೊಡ್ಡ ಮೇಜಿನ ಮೇಲೆ ಬಗೆ ಬಗೆಯ ಭಕ್ಷ್ಯಗಳಿವೆ. 
ಕಳ್ಳರು ಕೂತು ತಿನ್ನುತ್ತಾ ಮಜಾ ಮಾಡುತ್ತಿದ್ದಾರೆ   ಎಂದಿತು.
  ಹಾಗಾದರೆ ನಾವಿರೋಕೆ ಇದು ಪ್ರಶಸ್ತವಾದ ಜಾಗ   ಎಂದಿತು ಹುಂಜ. 
ಪ್ರಾಣಿಗಳೆಲ್ಲಾ ಒಟ್ಟಿಗೆ ಕುಳಿತು ಒಂದು ಹಂಚಿಕೆ ಹೂಡಿದುವು. 
ಅದರ ಪ್ರಕಾರ ಕತ್ತೆ ಕಿಟಕಿಯ ಮೇಲೆ ತನ್ನ ಮುಂಗಾಲುಗಳನ್ನಿಟ್ಟುಕೊಂಡು ನಿಂತಿತು. 
ಅದರ ಬೆನ್ನ ಮೇಲೆ ತನ್ನ ಮುಂಗಾಲುಗಳನ್ನು ಇಟ್ಟಿತು ನಾಯಿ.
ನಾಯಿಯ ಬೆನ್ನ ಮೇಲೆ ಬೆಕ್ಕು ಕುಳಿತುಕೊಂಡಿತು. 
ಅದರ ತಲೆಯ ಮೇಲೆ ಹುಂಜ. 
ಎಲ್ಲ ಪ್ರಾಣಿಗಳೂ ಒಟ್ಟಿಗೆ ಸಂಗೀತ ಆರಂಭಿಸಿದವು. 
ಕತ್ತೆ ಅರಚಿತು ,  ನಾಯಿ ಬೊಗುಳಿತು. ಬೆಕ್ಕು ಮಿಯಗುಟ್ಟಿತು ,  ಹುಂಜ ಒರಲಿತು. 
ಅನಂತರ ಒಂದೇ ಉಸುರಿನಲ್ಲಿ ಅವೆಲ್ಲವೂ ಕಿರುಚುತ್ತಾ ಕಿಟಕಿಯ ಮುಖಾಂತರ ಒಳನುಗ್ಗಿದುವು. 
ಕಳ್ಳರು ಹೆದರಿ ಚೆಲ್ಲಾ ಪಿಲ್ಲಿಯಾಗಿ ಓಡಿಹೋದರು.

ಆಗ ಪ್ರಾಣಿಗಳು ಸಂತೋಷದಿಂದ ಕಳ್ಳರು ಉಳಿಸಿದ್ದ ತಿಂಡಿಯನ್ನು ಗಬಗಬನೆ ತಿಂದವು. 
ಹೊಟ್ಟೆ ತುಂಬಿದ ಬಳಿಕ ಮನೆಯ ದೀಪಗಳನ್ನು ಆರಿಸಿ ನಿದ್ದೆಗೆ ತಮಗೆ ಪ್ರಿಯವಾದ ಜಾಗಗಳನ್ನು ಆರಿಸಿಕೊಂಡುವು. 
ಕತ್ತೆ ಹಿತ್ತಲಿನ ಒಣ ಹುಲ್ಲಿನ ಮೇಲೆ ಮಲಗಿತು. 
ನಾಯಿ ಹಿಂಬಾಗಿಲಲ್ಲಿ ,  ಬೆಕ್ಕು ಒಲೆಯ ಬದಿಯಲ್ಲಿ ,  ಹುಂಜ ತೊಲೆಯ ಮೇಲೆ ನಿದ್ದೆ ಮಾಡಿದುವು.

ಇತ್ತ ಕಳ್ಳರು  ಎಲ್ಲವೂ ನಿಶ್ಶಬ್ದವಾಗಿದೆ. 
ನೋಡಿ ಬರೋಣ   ಎಂದು ಮನೆಯತ್ತ ಬಂದರು. 
ಅವರಲ್ಲಿ ಧೈರ್ಯವಂತನೊಬ್ಬನು ಮನೆಯೊಳಗೆ ಹೋಗಿ ದೀಪ ಹೊತ್ತಿಸಲೆಂದು ಬೆಂಕಿಕಡ್ದಿ ಹಿಡಿದು ಒಲೆಯ ಬಳಿಗೆ ಹೋದ. 
ಅಲ್ಲಿ ಮಿನುಗುತ್ತಿದ್ದ ಬೆಕ್ಕಿನ ಕಣ್ಣುಗಳನ್ನು ನೋಡಿ ,  ಅವು ಕೆಂಡ ಎಂದು ಭಾವಿಸಿ ಕಡ್ಡಿಯನ್ನಿಟ್ಟಾಗ ,  ಬೆಕ್ಕು ಸಿಟ್ಟಿನಿಂದ ಅವನ ಮುಖ ಪರಚಿತು. 
ಕಳ್ಳ ಗಾಬರಿಯಾಗಿ ಹಿಂಬಾಗಿಲಿಗೆ ಓಡಿದಾಗ ನಾಯಿ ಅವನ ಕಾಲನ್ನು ಕಚ್ಚಿತು. 
ಅಲ್ಲಿಂದ ಅವನು ಹಿತ್ತಲಿಗೆ ಹಾರಿದಾಗ ಕತ್ತೆ ಒದೆಯಿತು. 
ಕಳ್ಳ ಹೆದರಿ ಓಡುತ್ತಿರುವುದನ್ನು ಗಮನಿಸಿದ ಹುಂಜ ಒಂದೇ ಸಮನೆ ಕೊ ಕೊ ಕೋ ಎಂದು ಕಿರುಚಲಾರಂಭಿಸಿತು.

ಜೀವ ಉಳಿದರೆ ಸಾಕು ಎಂದು ಏಳುತ್ತಾ ಬೀಳುತ್ತಾ ತನ್ನ ಸಂಗಡಿಗರನ್ನು ಕೂಡಿಕೊಂಡ ಕಳ್ಳ   ಅಯ್ಯೋ ,  ಆ ಮನೆಯ ತುಂಬ ದೆವ್ವಗಳಿವ. 
ನಾನು ದೀಪ ಹತ್ತಿಸೋಕೆ ಒಲೆ ಹತ್ತಿರ ಹೋದರೆ ಒಂದು ದೆವ್ವ ನನ್ನನ್ನು ಪರಚಿತು. 
ಬಾಗಿಲ ಹತ್ತಿರ ಇನ್ನೊಂದು ಮಾಯಾವಿ ಚಾಕುವಿನಿಂದ ಕಾಲಿಗೆ ಇರಿಯಿತು. 
ಹಿತ್ತಲಲ್ಲಿ ಕಪ್ಪು ದೆವ್ವವೊಂದು ಕೋಲಿನಿಂದ ಹೊಡೆಯಿತು. 
ತೊಲೆಯ ಮೇಲೆ ಕುಳಿತಿದ್ದ ಪಿಶಾಚಿ   ಅವನನ್ನು ಈ ಕಡೆ ಹಾಕು ಎಂತ ಅರಚಿತು  
ನಾನು ಹೆದರಿಕೊಂಡು ಓಡಿಬಂದೆ   ಎಂದ.

ಅದನ್ನು ಕೇಳಿದ ಕಳ್ಳರು ದೆವ್ವದ ಮನೆ ಸಹವಾಸ ಬೇಡ ಎಂದು ಅಲ್ಲಿಂದ ಪಲಾಯನ ಮಾಡಿದರು. 
ಆದರೆ ಪ್ರಾಣಿಗಳು ತಮ್ಮ ಹೊಸ ಮನೆಯಲ್ಲಿ ಸಂತೋಷವಾಗಿ ದಿನ ಕಳೆದುವು. 
ಇವತ್ತೂ ಕೂಡ ನೀವು ಅಲ್ಲಿಗೆ ಹೋದರೆ ಆ ಪ್ರಾಣಿಗಳನ್ನು ಕಾಣಬಹುದು.

ಸೋಮನ ರೊಟ್ಟಿ

ಒಂದು ಹಳ್ಳಿಯಲ್ಲಿ ಇಬ್ಬರು ಸೋದರರು ಇದ್ದರು. 
ಹಿರಿಯವನು ಜಾಣ. 
ಕಿರಿಯವನಾದ ಸೋಮ ಮೂರ್ಖ ಶಿಖಾಮಣಿ. 
ತಂದೆ ಸತ್ತೊಡನೆ ಹಿರಿಯ ಅಣ್ಣ ತಮ್ಮನ ಪಾಲಿಗೆ ಒಂದು ಮುದಿ ಎತ್ತನ್ನು ಕೊಟ್ಟು ತಾನು ಇಪ್ಪತ್ತು ಹಸುಗಳನ್ನಿಟ್ಟುಕೊಂಡ. 

ಸೋಮ ತನ್ನ ಮುದಿ ಎತ್ತನ್ನು ಹೊಡೆದುಕೊಂಡು ಕಾಡಿಗೆ ಹೋದ. 
ಎತ್ತು ಹುಲ್ಲು ಮೇಯುತ್ತಿರುವಾಗ ಇವನು ಮರದ ಕೆಳಗೆ ಕುಳಿತ. 
ಮರದ ರೆಂಬೆಗಳು ಗಾಳಿಗೆ ಸುಯ್ ಸುಯ್ ಎಂದು ಶಬ್ದ ಮಾಡುತ್ತಿದ್ದವು. 
 ಸುಮ್ಮನೆ ಇರಬಾರದಾ ಮರ  ಎಂದು ಗದರಿಸಿದ ಸೋಮ. 
ಮರ ಮತ್ತೆ ಸದ್ದು ಮಾಡಿತು. 
ಸೋಮ ಸಿಟ್ಟಿಗೆದ್ದು ಕೊಡಲಿಯಿಂದ ಮರಕ್ಕೆ ಹೊಡೆದ. 
ಮರದಿಂದ ಬಳಬಳನೆ ಬಂಗಾರದ ನಾಣ್ಯಗಳು ಸುರಿಯತೊಡಗಿದವು. 
ಸೋಮ ಅವನ್ನು ಗಂಟು ಕಟ್ಟಿಕೊಂಡು ಮನೆಗೆ ಬಂದ. 
  ಈ ನಾಣ್ಯಗಳನ್ನು ನಾವಿಬ್ಬರೂ ಸಮನಾಗಿ ಹಂಚಿಕೊಳ್ಳೋಣ   ಎಂದ ಅಣ್ಣ.

 ಆಗಲಿ  ಎಂದ ಸೋಮ ,  ಪಕ್ಕದ ಮನೆಗೆ ಹೋಗಿ ತಕ್ಕಡಿಯನ್ನು ತೆಗೆದುಕೊಂಡು ಬಂದ.  
ಪಕ್ಕದ ಮನೆಯವ ಕುತೂಹಲದಿಂದ ತಕ್ಕಡಿಯ ತಳಕ್ಕೆ ಮಯಣ ಮೆತ್ತಿದ. 
ನಾಣ್ಯ ಅಳೆದು ಸಮಪಾಲು ಮಾಡಿ ಕೊಂಡು ತಕ್ಕಡಿಯನ್ನು ವಾಪಸ್ಸು ಕೊಟ್ಟಾಗ ,  ಅಂಟಿಕೊಂಡಿದ್ದ ನಾಣ್ಯವನ್ನು ಕಂಡು ನೆರೆಯವ ಆ ಸುದ್ದಿಯನ್ನು ಇನ್ನೊಬ್ಬನಿಗೆ ಹೇಳಿದ. 
ಅದು ಕಿವಿಯಿಂದ ಕಿವಿಗೆ ಹೋಗಿ ಊರಲ್ಲೆಲ್ಲಾ ಹಬ್ಬಿತು. 
ಆಗ ಅಣ್ಣನು   ನಾವಿಲ್ಲಿ ಇರುವುದು ಕ್ಷೇಮವಲ್ಲ. 
ಸ್ವಲ್ಪ ದಿನ ಎಲ್ಲಿಗಾದರೂ ಹೋಗಿಬಿಡೋಣ. 
ನಾಣ್ಯಗಳನ್ನು ನೆಲದಲ್ಲಿ ಹುಗಿಯೋಣ   ಎಂದ.

ಅದರಂತೆಯೇ ಮಾಡಿ ಸೋದರರು ಊರು ಬಿಟ್ಟು ಹೊರಟರು. 
ಸ್ವಲ್ಪ ದೂರ ಹೋಗುವ ಹೊತ್ತಿಗೆ ಅಣ್ಣ   ಮನೆಯ ಬಾಗಿಲು ಹಾಕೋದು ಮರೆತು ಬಂದಿದೀನಿ. 
ಹಾಕಿಕೊಂಡು ಬರುತ್ತೀಯಾ   ಎಂದು ಹೇಳಿದ. 
 ಆಗಲಿ  ಎಂದು ಸೋಮ ಮನೆಯ ಬಾಗಿಲನ್ನೇ ಕಿತ್ತುಕೊಂಡು ಬಂದ.   ಬಾಗಿಲಿದ್ದರೆ ತಾನೇ ಯಾರಾದರೂ ಕಿತ್ತುಕೊಂಡು ಹೋಗುವುದು   ಅದಕ್ಕೆ ಬಾಗಿಲನ್ನೇ ತಂದುಬಿಟ್ಟೆ   ಎಂದ ಸೋಮ.

ಅಷ್ಟರಲ್ಲಿ ಕುದುರೆ ಗೊರಸಿನ ಸಪ್ಪಳ ಕೇಳಿ ಅವರಿಬ್ಬರೂ ಮರ ಹತ್ತಿದರು. 
ಸವಾರರು ಅವರು ಊರಿನವರೇ ಆಗಿದ್ದು ಸುಧಾರಿಸಿಕೊಳ್ಳಲು ಮರದ ಕೆಳಗೆ ಕುಳಿತರು. 
ಭಾರ ಹೊರಲಾರದ ಸೋಮ ಬಾಗಿಲನ್ನು ಎತ್ತಿಹಾಕಿದ. 
ಸವಾರರು ಚೆಲ್ಲಾಪಿಲ್ಲಿಯಾಗಿ ಓಡಿಹೋದರು.

ನಿನ್ನ ಜೊತೆ ಹೊರಟರೆ ಇಂಥ ರಾದ್ಧಾಂತಗಳೇ ಆಗುತ್ತವೆ. 
ನಾನು ಊರಿಗೆ ಹೋಗುತ್ತೇನೆ ಎಂದು ಅಣ್ಣ ಊರಿಗೆ ಹಿಂದಿರುಗಿದ. 
ಸೋಮ ಮುನ್ನಡೆದ. 
ದಾರಿಯಲ್ಲಿ ಸಿಕ್ಕಿದ ನಾಣ್ಯದಿಂದ ಮುಂದಿನ ಊರಿನಲ್ಲಿ ರೊಟ್ಟಿ ಕೊಂಡ. 
ಅದನ್ನು ತಿನ್ನಲು ನದಿಯ ಬಳಿ ನೆರಳಿನಲ್ಲಿ ಕುಳಿತ. 
ತಿನ್ನುತ್ತಿರುವಾಗ ರೊಟ್ಟಿ ಜಾರಿ ನೀರಿನಲ್ಲಿ ಬಿದ್ದುಹೋಯಿತು. 
ಸೋಮ ನದಿಯ ಅಂಚಿಗೆ ಬಂದು   ನದಿಯೇ ನದಿಯೇ ,  ನನ್ನ ರೊಟ್ಟಿ ಕೊಡು   ಎಂದು ಕೂಗತೊಡಗಿದ. 
ಅವನ ಅವಾಂತರ ತಡೆಯಲಾರದೆ ನದಿಯಲ್ಲಿದ್ದ ರಾಕ್ಷಸನೊಬ್ಬ ಹೊರಗೆ ತಲೆಹಾಕಿ ,  
 ಯಾಕೆ ಹಾಗೆ ಕೂಗಿಕೊಳ್ಳುತ್ತಿದ್ದೀಯ  
ನನ್ನ ನಿದ್ದೆಗೆ ಭಂಗ ಮಾಡಬೇಡ ಹೋಗು  ಎಂದ. 
ಸೋಮ ಅತ್ತ  ಗಮನ ಕೊಡದೆ  ನನ್ನ ರೊಟ್ಟಿ ಕೊಡು  ಎಂದು ಕೂಗತೊಡಗಿದ. 
ರಾಕ್ಷಸ ಬೇಸರದಿಂದ ಹಾಳಾಗಲಿ ನಿನ್ನ ರೊಟ್ಟಿ. ಅದಕ್ಕಿಂತ ಒಳ್ಳೆಯ ವಸ್ತುವನ್ನು ನಿನಗೆ ಕೊಡುತ್ತೇನೆ. 
ಇದೊಂದು ಮೇಜು. 
ಇದರ ಮುಂದೆ ನಿಂತು   ಮೇಜೆ ,  ಊಟ ಬರಲಿ  ಎಂದರೆ ನಿನಗೆ ಬೇಕುಬೇಕಾದ ಭಕ್ಷ್ಯಗಳೆಲ್ಲಾ ಬರುತ್ತವೆ. 
ಇನ್ನು ಗಲಾಟೆ ಮಾಡಬೇಡ ಹೋಗು   ಎಂದ.

ಸೋಮ ಮೇಜನ್ನು ಬೆನ್ನಿಗೆ ಹಾಕಿಕೊಂಡು ಹೊರಟ. 
ಆ ಊರಿನ ಪೇಟೆಯ ಬೀದಿಯ ಚೌಕದಲ್ಲಿ ಕುಳಿತು   ಯಾರು ಯಾರು ಬರುತ್ತೀರೋ ಬನ್ನಿ ಭರ್ಜರಿ ಊಟ ಹಾಕಿಸುತ್ತೇನೆ  ಎಂದ. 
ಜನ ನೆರೆಯತೊಡಗಿದರು. 
ಎಲ್ಲರೂ ಬಂದ ಬಳಿಕ  ಮೇಜೇ ,  ಇವರೆಲ್ಲರಿಗೂ ಊಟ ಬರಲಿ  ಎಂದೊಡನೆ ಎಲ್ಲರಿಗೂ ಸಾಕಾಗಿ ಉಳಿಯುವಷ್ಟು  ಭಕ್ಷ್ಯಗಳು ಬಂದವು. 
ಜನರಿಗೆ ಅಂಥ ಮೇಜನ್ನು ಕಂಡು ಆಶ್ಚರ್ಯ. 
ಸೋಮ ಮಲಗಿ ನಿದ್ದೆ ಮಾಡಿದಾಗ ಮೇಜನ್ನು ಅವರು ಕದ್ದುಬಿಟ್ಟರು.

ಮರುದಿನ ಸೋಮ ಎದ್ದಾಗ ಪಕ್ಕದಲ್ಲಿ ಮೇಜಿರಲಿಲ್ಲ. 
ಅವನು ಮತ್ತೆ ನದಿಯ ಬಳಿಗೆ ಹೋದ.  ನನ್ನ ರೊಟ್ಟಿ ಕೊಡು  ಎಂದು ಬೊಬ್ಬೆ ಹಾಕತೊಡಗಿದ. 
ರಾಕ್ಷಸ ಕೂಗಿನಿಂದ ಬೇಸತ್ತು ಹೊರಗೆ ತಲೆಹಾಕಿ ತಿರುಗಿ ಬಂದೆಯಾ   ನಾನು ಕೊಟ್ಟ ಮೇಜು ಏನಾಯಿತು   ಎಂದು ಕೇಳಿದ. 
  ಅದನ್ನು ಕದ್ದುಬಿಟ್ಟರು  ಎಂದ ಸೋಮ. 
  ಈ ಸಾರೆ ಒಂದು ಚಕ್ರ ಕೊಡುತ್ತೀನಿ. 
ಇದನ್ನು ಬಲಕ್ಕೆ ತಿರುಗಿಸಿದರೆ ಬಂಗಾರ ಬರುತ್ತೆ. 
ಎಡಕ್ಕೆ ತಿರುಗಿಸಿದರೆ ಬೆಳ್ಳಿ ಬರುತ್ತೆ. 
ಇದನ್ನು ಜೋಪಾನವಾಗಿ ನೋಡಿಕೋ  ಎಂದ ರಾಕ್ಷಸ.

ಚಕ್ರದ ದೆಸೆಯಿಂದ ಶ್ರೀಮಂತನಾದ ಸೋಮ ಸೊಗಸಾದ ಮನೆಯಲ್ಲಿ ವಾಸಿಸತೊಡಗಿದ. 
ಆದರೆ ಒಂದು ರಾತ್ರಿ ಜನರು ಅದನ್ನೂ ಕದ್ದುಬಿಟ್ಟರು. 
ಸೋಮ ಬೆಳಗ್ಗೆ ಎದ್ದು ನದಿಯ ಬಳಿಗೆ ಹೋದ. 
 ನನ್ನ ರೊಟ್ಟಿ ಕೊಡು   ಎಂದು ಒಂದೇ ಸಮನೆ ಪೀಡಿಸತೊಡಗಿದ. 
ರಾಕ್ಷಸ ಈ ಬಾರಿ ಎರಡು ಕಟ್ಟಿಗೆ ಕೊಟ್ಟ.

ಸೋಮ ಅವನ್ನು ತೆಗೆದುಕೊಂಡು ಹೋಗಿ ಪೇಟೆಯ ಚೌಕದಲ್ಲಿ ಕುಳಿತ. 
ಮತ್ತೇನನ್ನೋ ಅವನು ತಂದಿರುವನೆಂದು ಜನ ನೆರೆಯ ತೊಡಗಿದರು. 
ಎಲ್ಲರೂ ಬಂದ ಬಳಿಕ   ಕಟ್ಟಿಗೆಗಳೇ ಬನ್ನಿ ,  ಇವರನ್ನು ಹೊಡೆಯೋಣ   ಎಂದ ಸೋಮ.

ಕಟ್ಟಿಗೆಗಳು ಎಲ್ಲರಿಗೂ ರಪರಪನೆ ಹೊಡೆದುವು. 
 ನಮ್ಮನ್ನು ಕ್ಷಮಿಸಪ್ಪಾ   ಎಂದು ಜನ ಗೋಗರೆದರು. 
 ನನ್ನ ಸಾಮಾನುಗಳನ್ನು ಮೊದಲು ವಾಪಸು ಕೊಡಿ   ಎಂದ ಸೋಮ. 
ಜನ ಮೇಜನ್ನೂ ಚಕ್ರವನ್ನೂ ಹಿಂತಿರುಗಿಸಿದರು. 
ಸೋಮ ಕಟ್ಟಿಗೆಗಳನ್ನು ಭದ್ರವಾಗಿರಿಸಿಕೊಂಡು ತನ್ನ ವಸ್ತುಗಳನ್ನೂ ಎತ್ತಿಕೊಂಡು ತನ್ನ ಊರಿಗೆ ಹೋದ.

ಅಣ್ಣನೊಂದಿಗೆ ಸುಖವಾಗಿ ಬಾಳಿ ಬದುಕಿದ.

ಕಪ್ಪೆ ರಾಜಕುಮಾರಿ

ಒಂದಾನೊಂದು ಕಾಲದಲ್ಲಿ ವೃದ್ಧ ಹೆಂಗಸೊಬ್ಬಳಿದ್ದಳು. 
ಅವಳಿಗೆ ಮೂರು ಜನ ಗಂಡುಮಕ್ಕಳಿದ್ದರು. 
ಅವರು ಪ್ರಾಪ್ತ ವಯಸ್ಕರಾದಾಗ ಮದುವೆ ಮಾಡಿಕೊಳ್ಳಬೇಕೆಂದು ತಾಯಿ ಸೂಚಿಸಿದಳು. 
ದೊಡ್ಡವರಿಂದ ತಮ್ಮ ಪ್ರಿಯತಮೆಯರನ್ನು ಆಗಲೇ ಗೊತ್ತು ಮಾಡಿಕೊಂಡಿದ್ದರಿಂದ ತಾಯಿಯ ಸೂಚನೆಗೆ ಸಂತೋಷದಿಂದ ಒಪ್ಪಿಕೊಂಡರು. 
ಕಿರಿಯವನು ನಾಚಿಕೆಯ ಸ್ವಭಾವದವನಾಗಿದ್ದುದರಿಂದ ಅದುವರೆಗೆ ಯಾವ ಹುಡುಗಿಯನ್ನೂ ಮಾತನಾಡಿಸಿರಲಿಲ್ಲ. 
ತಾಯಿಯೆಂದಳು ನಿಮ್ಮ ಹೆಂಡತಿ ಆಗುವವಳಿಗೆ ಎಲ್ಲ ಕುಶಲಕಲೆಗಳೂ ತಿಳಿದಿದ್ದರೆ ಚೆನ್ನ. 

ಅವರ ಪರೀಕ್ಷೆ ಮಾಡೋದಕ್ಕೆ ನಾನು ಕೊಡುವ ನೂಲಿನ ಉಂಡೆಗಳನ್ನು ನಿಮ್ಮ ಪ್ರಿಯತಮೆಯರಿಗೆ ಕೊಡಿ. ಯಾರು ಅದರಿಂದ ಚೆನ್ನಾಗಿ ಬಟ್ಟೆ ನೇಯುತ್ತಾರೋ ಆಕೆ ನನ್ನ ಮೆಚ್ಚಿನ ಸೊಸೆಯಾಗುತ್ತಾಳೆ   
ದೊಡ್ಡವರಿಬ್ಬರೂ ಆನಂದದಿಂದ ನೂಲಿನ ಉಂಡೆಗಳನ್ನು ತೆಗೆದುಕೊಂಡು ಹೊರಟರು. 

ಕಿರಿಯವನು ದುಃಖದಿಂದ ಕೆರೆಯೊಂದರ ಬದಿಯಲ್ಲಿ ಕುಳಿತ. 
ಆಗ ಇದ್ದಕ್ಕಿದ್ದ ಹಾಗೆ ಒಂದು ದೊಡ್ಡ ಕಪ್ಪೆ ಕೆರೆಯಿಂದ ಹೊರಗೆ ಜಿಗಿದು ,  
  ಯಾಕೆ ಸಪ್ಪಗಿದ್ದೀಯ ಯುವಕ  ಎಂದು ಕೇಳಿತು. 
ಕಿರಿಯವನು ತನ್ನ ಕಥೆ ಎಲ್ಲವನ್ನೂ ಹೇಳಿಕೊಂಡಾಗ ಕಪ್ಪೆ  ನೀನೇನೂ ಯೋಚಿಸಬೇಡ ,  ಉಂಡೆಯನ್ನು ಇಲ್ಲಿ ಕೊಡು. 
ನಾನು ನೆಯ್ದು ಕೊಡುತ್ತೇನೆ   ಎಂದಿತು.

ಹಲವು ದಿನಗಳ ಬಳಿಕ ದೊಡ್ಡವರಿಬ್ಬರೂ ತಮ್ಮ ಪ್ರಿಯತಮೆಯರು ನೆಯ್ದ ಬಟ್ಟೆಗಳನ್ನು ತಂದು ತಾಯಿಗೆ ತೋರಿಸಿದರು. 
ಕಿರಿಯವನು ಕೆರೆಯ ಬಳಿಗೆ ಹೋದಾಗ ಕಪ್ಪೆ ತಾನು ಸಿದ್ಧಪಡಿಸಿದ್ದ ಬಟ್ಟೆಯನ್ನು ಕೊಟ್ಟಿತು. 
ಅದನ್ನು ಕಂಡ ತಾಯಿ  ಅಬ್ಬಾ ಎಷ್ಟು ಸೊಗಸಾಗಿದೆ. 
ಕಿರಿಯ ಸೊಸೆಯೇ ನನಗೆ ಅಚ್ಚು ಮೆಚ್ಚು. 
ಆದರೆ ಇದೊಂದು ಪರೀಕ್ಷೆ ಸಾಲದು. 
ನಾನು ಮೂರು ನಾಯಿ ಮರಿಗಳನ್ನು ಕೊಡುತ್ತೀನಿ. 
ಯಾರು ಅವಕ್ಕೆ ಒಳ್ಳೆಯ ನಡತೆ ಆಟಗಳನ್ನು ಕಲಿಸುತ್ತಾರೋ ಅವರೇ ನನಗೆ ಅಚ್ಚುಮೆಚ್ಚು   ಎಂದಳು. 
ದೊಡ್ಡವರಿಬ್ಬರೂ ಹಲವು ತಿಂಗಳುಗಳ ಬಳಿಕ ವಾಪಸು ತಂದ ನಾಯಿ ಮರಿಗಳು ಅವಿಧೇಯ ಮರಿಗಳಾಗಿ ಇದ್ದುವು. 
ಮುದುಕಿಯನ್ನು ಹೆದರಿಸಿದುವು. 
ಕಿರಿಯವನ ನಾಯಿ ಮರಿ ಮುದ್ದಾಗಿಯೂ ಅನೇಕ ಆಟಗಳನ್ನು ಆಡುವಂಥದ್ದಾಗಿಯೂ ಇದ್ದಿತು. 
ಅದನ್ನು ನೋಡಿದ ತಾಯಿ ಮೆಚ್ಚುಗೆಯಿಂದ   ಈ ಸಾರಿಯೂ ಕಿರಿ ಸೊಸೆಯೇ ನನಗೆ ಅಚ್ಚುಮೆಚ್ಚು. 
ಇರಲಿ. 
ನೀವೆಲ್ಲಾ ಹೋಗಿ ನಿಮ್ಮ ಹೆಂಡತಿಯರನ್ನು ಕರೆದುಕೊಂಡು ಬನ್ನಿ. 
ನಾನು ಮದುವೆಗೆ ಎಲ್ಲಾ ಸಿದ್ಧತೆ ಮಾಡ್ತೀನಿ   ಎಂದು ನುಡಿದಳು.

ದೊಡ್ಡವರಿಬ್ಬರೂ ಸಂಭ್ರಮದಿಂದ ಕುಣಿಯುತ್ತಾ ಓಡಿದರು. 
ಕಿರಿಯವನು ಸಪ್ಪೆ ಮುಖ ಹಾಕಿಕೊಂಡು ಕೆರೆಯ ಬಳಿಗೆ ಬಂದನು.   ಯಾಕೆ ಸಪ್ಪಗಿದ್ದೀಯ ಯುವಕ   ಎಂದು ಕೇಳಿತು ಕಪ್ಪೆ. 
ಯುವಕ ತನ್ನ ಸಂಕಟವನ್ನು ವಿವರಿಸಿದಾಗ  ನನ್ನನ್ನು ನಿನ್ನ ಹೆಂಡತಿಯನ್ನಾಗಿ ಮಾಡಿಕೊಳ್ಳುತ್ತೀಯಾ   ಎಂದು ಕಪ್ಪೆ ಕೇಳಿತು. 
  ನೀನು ಹೆಂಡತಿ ಆದರೆ ನನಗೇನು ಉಪಯೋಗ  ಎಂದು ಕೇಳಿದ ಯುವಕ. 
  ನನ್ನನ್ನು ಮದುವೆ ಮಾಡಿಕೊಳ್ಳುವೆಯೋ ಇಲ್ಲವೋ ಅಷ್ಟು ಹೇಳು   ಎಂದು ಹಟದಿಂದ ಕೇಳಿತು ಕಪ್ಪೆ.

 ಆಗಲಿ ,  ಇಲ್ಲ ಅಂತ ಹೇಗೆ ಹೇಳಲಿ   ನೀನು ನನಗೆ ತುಂಬಾ ಸಹಾಯ ಮಾಡಿದ್ದೀಯ  ಎಂದು ಯುವಕ ನುಡಿದೊಡನೆ ಕಪ್ಪೆ ಕೆರೆಯೊಳಗೆ ಹಾರಿ ಮಾಯವಾಯಿತು. 

ಸ್ವಲ್ಪ ಹೊತ್ತಿನಲ್ಲೇ ಸುಂದರವಾದ ಸಾರೋಟಿನಲ್ಲಿ ಕುಳಿತು ಬಂದ ಕಪ್ಪೆ ಅವನನ್ನೂ ಅದರಲ್ಲಿ ಕುಳಿತುಕೊಳ್ಳುವಂತೆ ಸೂಚಿಸಿ ,  ಸಾರೋಟನ್ನು ಹಳ್ಳಿಯ ಕಡೆ ನಡೆಸಲಾರಂಭಿಸಿತು.

ಹಾಗೆ ಅವರು ಹೋಗುತ್ತಿದ್ದಾಗ ದಾರಿಯಲ್ಲಿ ಮೂರು ಜನ ವಿಕಾರರೂಪದ ಮುದುಕಿಯರು ಎದುರಿಗೆ ಸಿಕ್ಕಿದರು. ಅವರಲ್ಲೊಬ್ಬಳು ಕುರುಡಿ. 
ಇನ್ನೊಬ್ಬಳಿಗೆ ಬೆನ್ನಿನ ಮೇಲೆ ದೊಡ್ಡ ಡುಬ್ಬವಿತ್ತು. 
ಮೂರನೆಯವಳ ಗಂಟಲಲ್ಲಿ ಮುಳ್ಳೊಂದು ಸಿಕ್ಕಿಕೊಂಡಿತ್ತು.

ಸಾರೋಟಿನ ಮೆತ್ತಗಿನ ದಿಂಬುಗಳ ಮೇಲೆ ಕುಳಿತು ಚಾಟಿಯಿಂದ ಕುದುರೆಗಳನ್ನು ಓಡಿಸುತ್ತಾ ಕುಳಿತಿದ್ದ ಕಪ್ಪೆಯನ್ನು ನೋಡಿ ಅವರು ಮೂವರೂ ಬಿದ್ದು ಬಿದ್ದು ನಗಲಾರಂಭಿಸಿದರು.

ಅದರಿಂದ ಕುರುಡಿಯ ಕಣ್ಣು ಗುಡ್ಡೆಗಳು ಹೊರಬಂದು ಅವಳಿಗೆ ಮತ್ತೆ ಕಣ್ಣು ಕಾಣುವಂತಾಯಿತು. ಹೊರಳಾಟದಿಂದ ಗೂನುಬೆನ್ನಿನವಳ ಡುಬ್ಬ ಮಂಗಮಾಯವಾಯಿತು. 

ಮೂರನೆಯವಳ ಗಂಟಲಲ್ಲಿದ್ದ ಮುಳ್ಳು ಹಾರಿ ಹೊರಗೆ ಬಿತ್ತು. 
ಹೀಗೆ ಶಾಪದಿಂದ ವಿಮುಕ್ತರಾದ ಆ ಮೂವರು ಕಿನ್ನರಿಯರು ಕಪ್ಪೆಗೆ ಬಹುಮಾನ ಕೊಡಲು ನಿರ್ಧರಿಸಿ ಅದರ ಹತ್ತಿರ ಬಂದರು.

ಮೊದಲ ಕಿನ್ನರಿ ತನ್ನ ಮಾಯಾದಂಡದಿಂದ ಕಪ್ಪೆಯನ್ನು ಮುಟ್ಟಿದೊಡನೆ ಅದು ಅತ್ಯಂತ ಸುಂದರಿಯಾದ ರಾಜಕುಮಾರಿ ಆಯಿತು. 
ಎರಡನೆಯ ಕಿನ್ನರಿ ತನ್ನ ದಂಡವನ್ನು ಆಡಿಸಿದೊಡನೆ ಸಾರೋಟು ಬಂಗಾರದ್ದಾಯಿತು   
ಭವ್ಯ ಅಶ್ವಗಳೆರಡು ಹುಟ್ಟಿದವು. 
ಮೂರನೆಯ ಕಿನ್ನರಿಯ ಮಾಯಾದಂಡದಿಂದ ರಾಜಕುಮಾರಿಯ ಮಡಿಲಲ್ಲಿ ಯಾವಾಗಲೂ ಬಂಗಾರದ ನಾಣ್ಯಗಳಿಂದ ತುಂಬಿದ ಕೈ ಚೀಲವೊಂದು ಬಿತ್ತು. 
ಅನಂತರ ಮೂವರು ಕಿನ್ನರಿಯರೂ ಅವರನ್ನು ಹರಸಿ ಮಾಯವಾದರು.

ಕಿರಿಯ ಮಗನೂ ರಾಜಕುಮಾರಿಯೂ ಸಾರೋಟಿನಲ್ಲಿ ಬಂದಿಳಿದಾಗ ತಾಯಿಗೆ ಅತ್ಯಂತ ಸಂತೋಷವಾಯಿತು. 
ಅವರ ವಿವಾಹ ವೈಭವದಿಂದ ನಡೆದು ಎಲ್ಲರೂ ಸುಖದಿಂದಿದ್ದರು.

ಮೆದುಳಿಲ್ಲದ ಕತ್ತೆ

ಒಂದು ಕಾಡಿನಲ್ಲಿ ಮುದಿ ಸಿಂಹವೊಂದಿತ್ತು. 
ಪ್ರಾಣಿಗಳನ್ನು ಬೇಟೆ ಆಡಲು ಮೈಯಲ್ಲಿ ಶಕ್ತಿಯಿಲ್ಲವಾದುದರಿಂದ ತನ್ನ ಹಸಿವನ್ನು ಇಂಗಿಸಿಕೊಳ್ಳಲು ಅದು ಒಂದು ಉಪಾಯ ಮಾಡಿತು. 
ನರಿಯನ್ನು ಹತ್ತಿರ ಕರೆದು ,ನರಿರಾಯಾ ,  ನೀನು ತುಂಬಾ ಜಾಣ. 
ಇವತ್ತಿನಿಂದ ನೀನು ನನ್ನ ಮುಖ್ಯಮಂತ್ರಿಯಾಗಿರು   ಎಂದಿತು. 
ಅದಕ್ಕೆ ಇದಿರು ಉತ್ತರ ಹೇಳಲಾರದೆ ನರಿ ,    ಆಗಲಿ ಮಹಾಪ್ರಭು   ಎಂದಿತು. 
ಸಿಂಹ ನುಡಿಯಿತು :  
 ರಾಜನಾದ ನಾನು ಪ್ರಾಣಿಗಳ ಬೇಟೆಗೆ ಹೋಗೋದು ಚೆನ್ನಾಗಿ ಕಾಣಿಸುವುದಿಲ್ಲ. 
ಆದ್ದರಿಂದ ಮಂತ್ರಿಯಾದ ನಿನ್ನ ಕರ್ತವ್ಯವೆಂದರೆ ದಿನವೂ ಒಂದೊಂದು ಪ್ರಾಣಿಯನ್ನು ನನಗೆ ತಂದು ಕೊಡುವುದು. 

ನರಿ ಸಿಂಹಕ್ಕೆ ಆಹಾರ ಹುಡುಕಿಕೊಂಡು ಕಾಡಿನೊಳಗೆ ಹೋಯಿತು. 
ಸ್ವಲ್ಪದೂರ ಹೋಗುವುದರೊಳಗೆ ಕೊಬ್ಬಿದ ಕತ್ತೆಯೊಂದು ಅದರ ಕಣ್ಣಿಗೆ ಬಿತ್ತು. 
ನರಿ ಅದರ ಹತ್ತಿರ ಹೋಗಿ   ಕತ್ತೆರಾಯಾ ,  ನಿನ್ನನ್ನು ಹುಡುಕಿಕೊಂಡು ಕಾಡೆಲ್ಲಾ ಸುತ್ತಿದೆ. 
ನಮ್ಮ ಸಿಂಹರಾಜ ನಿನ್ನನ್ನು ಮುಖ್ಯಮಂತ್ರಿಯಾನ್ನಾಗಿ ನೇಮಕ ಮಾಡಿಕೊಂಡಿದ್ದಾರೆ. 
ನಿನ್ನನ್ನು ನೋಡಬೇಕೆಂದು ಅವರು ತುಂಬಾ ಆಸೆಪಡುತ್ತಿದ್ದಾರೆ ಬಾ   ಎಂದಿತು. 
ಕತ್ತೆ ಬೆದರಿ   ಅಯ್ಯೋ ಸಿಂಹ ರಾಜನೇ   ಅವರನ್ನು ಕಂಡರೆ ನನಗೆ ಪ್ರಾಣಭಯವಪ್ಪಾ ,  ನಾನು ಬರುವುದಿಲ್ಲ   ಎಂದಿತು.
  ಮೂರ್ಖ ,  ಭಾಗ್ಯದ ಲಕ್ಷ್ಮಿ ಬಾಗಿಲಿಗೆ ಬಂದಿರುವಾಗ ಒದೀತಾರೇನಯ್ಯಾ   ಹೇದರಿಕೋಬೇಡ. 
ಬಾ ನಾನು ಇದ್ದೇನೆ   ಎಂದು ಉಪಾಯವಾಗಿ ನರಿ ಕತ್ತೆಯನ್ನು ಕರೆದುಕೊಂಡು ಹೋಯಿತು.

ಸಿಂಹ ಕಣ್ಣಿಗೆ ಬೀಳುತ್ತಲೇ ಕತ್ತೆ ನಿಂತಲ್ಲಿಯೇ ನಿಂತಿತು. 
  ಹೊಸ ಮುಖ್ಯಮಂತ್ರಿಗಳಿಗೆ ನಿಮ್ಮನ್ನು ಕಂಡರೆ ನಾಚಿಕೆ ,  ಭಯ ,  ಸಿಂಹರಾಜ   ಎಂದಿತು ನರಿ. 
  ಭಯವೇಕೆ   ನಾನೇ ಮಂತ್ರಿಯ ಹತ್ತಿರ ಬರುತ್ತೇನೆ   ಎಂದು ಸಿಂಹ ಎಗರಿದಾಗ ಕತ್ತೆ ಕಾಲಿಗೆ ಬುದ್ಧಿ ಹೇಳಿತು.

ತನ್ನ ಆಹಾರ ಮಾಯವಾದದ್ದನ್ನು ಕಂಡು ಸಿಂಹಕ್ಕೆ ವಿಪರೀತ ಸಿಟ್ಟು ಬಂತು. 
ನರಿಯು   ನೀವು ಅವಸರ ಪಡಬಾರದಿತ್ತು 
ಕತ್ತೇನ ಉಪಾಯವಾಗಿ ನಾನು ನಿಮ್ಮ ಹತ್ತಿರ ಕರೆದುಕೊಂಡು ಬರುತ್ತಿದ್ದೆ    ಎಂದು ನಿಷ್ಠುರವಾಗಿ ನುಡಿದು ಮತ್ತೆ ಕತ್ತೆಯನ್ನು ಹುಡುಕಿಕೊಂಡು ಹೋಯಿತು. 
ಅದು ಕಾಣಿಸಿದೊಡನೆ   ಎಂಥ ಮೂರ್ಖತನದ ಕೆಲಸ ಮಾಡಿದೆ ಕತ್ತೆರಾಯ. 
ರಾಜರು ನಿನ್ನ ಹತ್ತಿರ ಏನೋ ಗುಟ್ಟು ಹೇಳಲು ಬಂದರೆ ನೀನು ಓಡಿಬಿಡೋದೆ   ಬಾ ,  ಬಾ   ಎಂದು ಅದನ್ನು ಮತ್ತೆ ಕರೆದುಕೊಂಡು ಬಂದಿತು.

ಈ ಬಾರಿ ಕತ್ತೆ ಧೈರ್ಯವಾಗಿ ಸಿಂಹದ ಹತ್ತಿರ ಬಂತು. 
ರಾಜನ ಬಳಿ ಮಾತನಾಡಲೆಂದು ಅದು ಇನ್ನೇನು ಬಾಯಿ ತೆಗೆಯಬೇಕು ,  ಅಷ್ಟರಲ್ಲಿ ಸಿಂಹ ಚಂಗನೆ ಹಾರಿ ಅದರ ಕೊರಳನ್ನು ಕಚ್ಚಿ ಸಾಯಿಸಿತು.

ಸಿಂಹಕ್ಕೆ ತುಂಬಾ ಹಸಿವಾಗಿದ್ದುದರಿಂದ ಕತ್ತೆಯನ್ನು ತಿನ್ನಲು ಅದು ಸಿದ್ಧವಾಗುತ್ತಿದ್ದ ಹಾಗೆಯೇ ನರಿ ಹೇಳಿತು :  
  ರಾಜರು ಊಟಕ್ಕೆ ಮುಂಚೆ ಸ್ನಾನ ಮಾಡೋದು ಧರ್ಮ   
 ಹೌದಲ್ಲವೆ  ಈ ಕತ್ತೆಯನ್ನು ಯಾರೂ ಮುಟ್ಟದ ಹಾಗೆ ನೋಡಿಕೋ ನರಿರಾಯ   ಎಂದು ಹೇಳಿ ಸಿಂಹ ಸ್ನಾನಕ್ಕೆಂದು ನದಿಗೆ ಹೋಯಿತು.

ಇತ್ತ ನರಿ ಕತ್ತೆಯ ಮೆದುಳನ್ನು ಬಗೆದು ,  ಅದು ತುಂಬಾ ರುಚಿಯಾಗಿದ್ದುದರಿಂದ ಚಪ್ಪರಿಸಿಕೊಂಡು ತಿಂದಿತು. 
ಸ್ನಾನ ಮುಗಿಸಿ ಬಂದ ಸಿಂಹ ಕತ್ತೆಯ ಮೆದುಳನ್ನು ಮೊದಲು ತಿನ್ನುವ ಉದ್ದೇಶದಿಂದ ಅದರ ತಲೆಯನ್ನು ಬಗೆದಾಗ ಆ ಜಾಗ ಖಾಲಿಯಾಗಿತ್ತು. 

ಆಗ ಸಿಂಹ ಸಿಟ್ಟಿನಿಂದ ,   ಕತ್ತೆಯ ಮೆದುಳನ್ನು ತಿಂದವರು ಯಾರು  ಎಂದು ಅಬ್ಬರಿಸಿತು.

ನರಿ ವಿನೀತವಾಗಿ ಮೆಲ್ಲನೆ ಹೇಳಿತು  ಕತ್ತೆಗೆ ಮೆದುಳಿಲ್ಲ ಅನ್ನೋದು ನಿಮಗೆ ಗೊತ್ತಿಲ್ಲವೇ ಸಿಂಹರಾಜ ಅದಕ್ಕೆ ಮೆದುಳಿದ್ದಿದ್ದರೆ ಅದು ಎರಡನೆಯ ಸಾರಿ ನಿಮ್ಮ ಹತ್ತಿರ ಬರುತ್ತಿತ್ತೆ 
  ಹೌದು ,  ನೀನು ಹೇಳುವುದು ಸರಿ   ಎನ್ನುತ್ತಾ ಉಳಿದ ಮಾಂಸವನ್ನು ತಿಂದಿತು ಸಿಂಹರಾಜ.


ಚೈತ್ರ ಮಾಸ ,  ಶುಕ್ಲ ಪಕ್ಷ ,  ಏಕಾದಶಿ.

ಬಂಗಾರದ ಚಿಟ್ಟೆ

ಮಾಧವಿ ನದೀ ತೀರದ ಅರಮನೆಯಲ್ಲಿ ಮಾಧವಿ ಎಂಬ ರಾಜ ಕುಮಾರಿ ತನ್ನ ದಾದಿಯೊಂದಿಗೆ ವಾಸವಾಗಿದ್ದಳು. 
ಅವಳು ತುಂಬಾ ರೂಪವತಿಯಾಗಿದ್ದಳು. 
ಎದುರು ತೀರದಲ್ಲಿ ಕಾಮನ ಬಿಲ್ಲಿನ ಅರಮನೆಯಲ್ಲಿ ಮಳೆ ದೇವರು ವಾಸಿಸುತ್ತಿದ್ದ. 
ಅವನು ಮಾಧವಿಯಲ್ಲಿ ಮೋಹಗೊಂಡ. 
ಒಂದು ಬಂಗಾರದ ಚಿಟ್ಟೆಯಾಗಿ ಬಂದು ಅವಳ ಮೈಮೇಲೆ ಕುಳಿತು   ರಾಜಕುಮಾರೀ ,  ನಿನ್ನ ಮದುವೆಯಾಗುವ ರಾಜಕುಮಾರ ಬರುತ್ತಾನೆ ,  ಬೇಗ ಸಿದ್ಧಳಾಗು   ಎಂದು ಹೇಳಿತು. 
ರಾಜಕುಮಾರಿ ,    ಎಲ್ಲಿ ನನ್ನ ರಾಜಕುಮಾರ   ಎಂದು ಕೇಳುವ ಹೊತ್ತಿಗೆ ಚಿಟ್ಟೆ ಹೊರಗೆ ಹಾರಿಹೋಗಿತ್ತು. 
ಆದರೆ ಆ ಮಾತನ್ನು ದಾದಿಯ ಮಗ ನರಸಿಂಹ ಕೇಳಿಸಿಕೊಂಡು , 
ಅವನು ತನ್ನ ತಾಯಿಗೆ ಹೇಳಿದ  ಅಮ್ಮ. ರಾಜಕುಮಾರಿಗೆ ಹೇಳು. 
ನಿನ್ನ ಮದುವೆಯಾಗುವ ರಾಜಕುಮಾರ ಹೊರಗೆ ನಿಂತಿದ್ದಾನೆ ಅಂತ. 
ಅವಳನ್ನು ನಾನೇ ಮದುವೆಯಾಗುತ್ತೇನೆ.
 ದಾದಿ ಮಗನ ಮಾತಿಗೆ ಪ್ರತ್ಯುತ್ತರ ಹೇಳಲು ಹೆದರಿ ,  ರಾಜಕುಮಾರಿಗೆ ಆ ಸುದ್ದಿ ಮುಟ್ಟಿಸಿದಳು. 
ಆಗ ಚಿಟ್ಟೆ ಮತ್ತೆ ಬಂದು ರಾಜಕುಮಾರಿಯ ಕಿವಿಯಲ್ಲಿ ಪಿಸುಗುಟ್ಟಿತು :  
  ಮಾಧವಿ ಅವನು ನಿಜವಾದ ರಾಜಕುಮಾರನಲ್ಲ  

ಮಾಧವಿಗೆ ಏನು ಮಾಡಲೂ ತೋಚಲಿಲ್ಲ. 
ಅವಳು ದಾದಿಗೆ ಹೇಳಿದಳು  ನದೀತೀರದಲ್ಲಿ ರಾಜಕುಮಾರ ಕಾಯಲಿ. 
ಒಂದು ವಾರದ ಬಳಿಕ ಉತ್ತರ ಹೇಳುತ್ತೇನೆ“ 

ಅದರಂತೆ ನರಸಿಂಹ ಬುತ್ತಿ ಕಟ್ಟಿಕೊಂಡು ಹೋಗಿ ರಾಜಕುಮಾರಿಗಾಗಿ ಕಾಯುತ್ತಾ ನದೀತೀರದಲ್ಲಿ ಕುಳಿತುಕೊಂಡ.

ಇತ್ತ ಮಳೆದೇವರು ಕಾಗೆಯೊಂದನ್ನು ಕರೆದು ,  ಒಂದು ಪ್ರೇಮ ಪತ್ರವನ್ನೂ ಆಭರಣಗಳ ಪೆಟ್ಟಿಗೆಯನ್ನೂ ಕೊಟ್ಟು   ಇದನ್ನು ರಾಜಕುಮಾರಿಗೆ ಕೊಟ್ಟು ಬಾ   ಎಂದು ಹೇಳಿದ. 
ಕಾಗೆ ಅವನ್ನೆಲ್ಲಾ ಕಚ್ಚಿಕೊಂಡು ಹಾರಿಹೋಗುತ್ತಿರುವಾಗ ನದೀ ತೀರದಲ್ಲಿ ಹೋಳಿಗೆ ತಿನ್ನುತ್ತಾ ಕುಳಿತಿದ್ದ ನರಸಿಂಹ ಕಣ್ಣಿಗೆ ಬಿದ್ದ. 
ಬಾಯಲ್ಲಿ ನೀರೂರಿ ಕಾಗೆ ಕೆಳಗಿಳಿಯಿತು. 
  ಅದೇನು ಕಾಗೆ ನಿನ್ನ ಬಾಯಲ್ಲಿ  ಎಂದು ಕೇಳಿದ ನರಸಿಂಹ. 
ಕಾಗೆ ಎಲ್ಲವನ್ನೂ ವಿವರಿಸಿತು. 
ನರಸಿಂಹ ಯುಕ್ತಿ ಯೊಂದನ್ನು ಯೋಚಿಸಿ ,    ಕಾಗೆ ,  ನಿನಗೆ ಹಸಿವು ಆಗಿರಬಹುದು ,  ಸ್ವಲ್ಪ ಹೋಳಿಗೆ ತಿನ್ನು   ಎಂದ. ಅದು ಹೋಳಿಗೆ ತಿನ್ನುತ್ತಿರುವಾಗ ,  ನರಸಿಂಹ ಪೆಟ್ಟಿಗೆಯಲ್ಲಿದ್ದ ಆಭರಣಗಳನ್ನು ತೆಗೆದು ಚೇಳು ,  ಮಂಡರಗಪ್ಪೆಗಳನ್ನು ಹಾಕಿದ. 
ಪ್ರೇಮಪತ್ರಕ್ಕೆ ಬದಲಾಗಿ ಬೇರೊಂದು ಕಾಗದ ಬರೆದು ,   ರಾಜಕುಮಾರಿ ,  ನೀನು ಕುರೂಪಿ ,  ದಪ್ಪ ಹೆಂಗಸು ,  ಕ್ರೂರಿ ,  ಕೆಟ್ಟವಳು ಎಂದು ವಾಕ್ಯಗಳನ್ನು ಬದಲಾಯಿಸಿದ.

ಹೋಳಿಗೆ ತಿಂದು ಮುಗಿದ ಬಳಿಕ ಕಾಗೆ ಪೆಟ್ಟಿಗೆಯನ್ನೂ ಪತ್ರವನ್ನೂ ತೆಗೆದುಕೊಂಡು ಹೋಗಿ ರಾಜಕುಮಾರಿಗೆ ಕೊಟ್ಟಿತು. 
ಅವಳು ಪೆಟ್ಟಿಗೆ ತೆಗೆದು ನೋಡಿ ಭಯದಿಂದ ಚೀರಿದಳು. 
ಪತ್ರ ಓದಿ ಸಿಟ್ಟಿನಿಂದ ಹರಿದುಹಾಕಿದಳು. 
ಅಷ್ಟರಲ್ಲಿ ಚಿಟ್ಟೆ ಬಂದು ,   ಮಾಧವಿ ,  ನಿನ್ನ ರಾಜಕುಮಾರ ಕಳಿಸಿರೋ ಒಡವೆಯನ್ನು ಹಾಕಿಕೊ   ಎಂದಾಗ ಅವಳು ಕೋಪದಿಂದ ಅದನ್ನು ಹೊಡೆದು ಹೊರಗಟ್ಟಿದಳು. 
ಇದರಿಂದ ಕುಪಿತನಾದ ಮಳೆದೇವರು ಪ್ರಳಯವನ್ನುಂಟುಮಾಡಿದ. 
ರಾಜಕುಮಾರಿಯ ಅರಮನೆ ,  ನರಸಿಂಹ ,  ಅವನ ತಾಯಿ ಎಲ್ಲರೂ ಅದರಲ್ಲಿ ಕೊಚ್ಚಿಹೋದರು. 
ಆಗ ದಾದಿ ಎಂದಳು ಎಲ್ಲವೂ ನನ್ನದೇ ತಪ್ಪು. 
ನರಸಿಂಹ ಹೀಗೆ ಮೋಸ ಮಾಡಿದ   ಎಂದು ನಡೆದುದೆಲ್ಲವನ್ನೂ ವಿವರಿಸಿದಳು. 
ಅದನ್ನು ಕೇಳಿದ ಮಳೆದೇವರು ನರಸಿಂಹನನ್ನೂ ಅವನ ತಾಯಿಯನ್ನೂ ನೀರಿನಲ್ಲಿ ಮುಳುಗಿಸಿಬಿಟ್ಟ. 
ಕಾಗೆಗೆ ,   ಕಾಕಾ ಎಂಬ ಕರ್ಕಶ ಶಬ್ದ ಬಿಟ್ಟರೆ ಬೇರೆ ಹಾಡು ನಿನಗೆ ಬಾರದಿರಲಿ   ಎಂದು ಶಪಿಸಿದ.

ರಾಜಕುಮಾರಿಯನ್ನು ನೀರಿನಿಂದ ಎತ್ತಿ ತನ್ನ ಅರಮನೆಗೆ ಕರೆದೊಯ್ದ. 
ಅವನನ್ನು ನೋಡುತ್ತಲೇ ಅವನೇ ತನ್ನ ರಾಜಕುಮಾರ ಎಂದು ಮಾಧವಿಗೆ ಗೊತ್ತಾಯಿತು.

ಅವರಿಬ್ಬರೂ ಮದುವೆಯಾಗಿ ಸುಖದಿಂದಿದ್ದರು.

ಗಣೇಶ ಬಂದ
ಕುಬೇರನಿಗೆ ತಾನು ಮೂರು ಲೋಕಗಳಲ್ಲಿ ಇತರ ಎಲ್ಲರಿಗಿಂತಲೂ ಹೆಚ್ಚು ಶ್ರೀಮಂತನೆಂದು ತುಂಬಾ ಹೆಮ್ಮೆ ,  ಅಹಂಭಾವ. 
ತನ್ನ ಜಂಬವನ್ನು ಪ್ರದರ್ಶಿಸಲೋಸುಗ ಅವನು ಆಗಾಗ್ಗೆ ಭೂಲೋಕದ ರಾಜಮಹಾರಾಜರುಗಳನ್ನೂ ದೇವತೆಗಳನ್ನೂ ಊಟಕ್ಕೆ ಕರೆಯುತ್ತಿದ್ದ.
ಒಂದು ದಿನ ಅಂಥ ಭೋಜನ ಕೂಟಕ್ಕೆ ಈಶ್ವರನನ್ನು ಕರೆಯಬೇಕೆಂದು ಅವನಿಗೆ ಮನಸ್ಸಾಯಿತು. 
ಆದುದರಿಂದ ಅವನು ಕೈಲಾಸಕ್ಕೆ ಹೋಗಿ ಪರಮೇಶ್ವರನಿಗೆ ನಮಸ್ಕಾರ ಮಾಡಿ ,   ಪ್ರಭೂ ,  ನಾಳೆ ನಮ್ಮ ಮನೆಗೆ ನೀವೆಲ್ಲರೂ ಊಟಕ್ಕೆ ಬರಬೇಕು   ಎಂದು ಬಿನ್ನವಿಸಿಕೊಂಡ.

ಈಶ್ವರ ನಕ್ಕು  ನನಗೆ ತುಂಬಾ ಕೆಲಸವಿದೆ ಕುಬೇರ.  ಬರಲಾಗುವುದಿಲ್ಲ   ಎಂದ.
 ಹಾಗಾದರೆ ಪಾರ್ವತೀದೇವಿಯನ್ನು ಕರೆದೊಯ್ಯುತ್ತೇನೆ  ಎಂದ ಕುಬೇರ.
 ನಾನು ಬಾರದೆ ಪಾರ್ವತಿ ಬರುವವಳಲ್ಲ. 
ಬೇಕಾದರೆ ನನ್ನ ಮಗ ಗಣಪತಿಯನ್ನು ಕರೆದುಕೊಂಡು ಹೋಗು  
ಕುಬೇರ ಅದಕ್ಕೆ ಒಪ್ಪಿ ಸಂತೋಷದಿಂದ ತನ್ನ ಮನೆಗೆ ಹೋದ. 
ಮರುದಿನ ಕುಬೇರನ ಅರಮನೆಗೆ ದಿವ್ಯಾಲಂಕಾರ ಆಯಿತು. 
ಸಾವಿರ ಅತಿಥಿಗಳಿಗಾಗುವಷ್ಟು ಬಗೆಬಗೆಯ ಭಕ್ಷ್ಯ ಭೋಜ್ಯಗಳು ಸಿದ್ಧವಾದುವು ,  
ಅತಿಥಿಗಳೆಲ್ಲರೂ ಬಂದು ಗಣಪತಿಯ ಬರವಿಗೆ ಕಾದು ನಿಂತರು.
ಕಡೆಗೆ ಗಣಪತಿಯ ಆಗಮನವಾಯಿತು.
 ಇಲ್ಲಿ ಬಾ ಗಣಪ. ಅತಿಥಿಗಳಿಗೆ ಪರಿಚಯ ಮಾಡಿಕೊಡುತ್ತೇನೆ   ಎಂದ ಕುಬೇರ. 
ಕುಬೇರನ ಮಾತಿಗೆ ಗಣೇಶ ,    ನನಗೆ ತುಂಬಾ ಹಸಿವೆ ,  ಮೊದಲು ಊಟ ಹಾಕು ,  ಆಮೇಲೆ ಪರಿಚಯ ಮಾಡಿಕೊಡುವೆಯಂತೆ   ಎಂದು ನುಡಿದ.

ಕುಬೇರ ಗಣಪತಿಯನ್ನು ಊಟದ ಮನೆಗೆ ಕರೆದುಕೊಂಡು ಹೋಗಿ ಚಿನ್ನದ ತಟ್ಟೆಯಲ್ಲಿ ಊಟಕ್ಕಿಟ್ಟ. 
ಸೇವಕರು ವಿವಿಧ ಬಗೆಯ ಭಕ್ಷ್ಯಗಳನ್ನು ತಂದರು. 
ಗಣಪತಿ ಅವುಗಳನ್ನೆಲ್ಲಾ ಒಂದೇ ಏಟಿಗೆ ತಿಂದು ಮುಗಿಸಿದ. 
ಮತ್ತಷ್ಟು ತಿನಿಸುಗಳು ಬಂದುವು. 
ಅವನ್ನೂ ತಿಂದುಬಿಟ್ಟ. 
ಸೇವಕರು ಬಡಿಸಿ ಹಿಂದೆ ಹೋಗಿ ಮತ್ತೆ ತುಂಬಿಕೊಂಡು ಬರುವ ಹೊತ್ತಿಗೆ ಗಣಪತಿಯ ತಟ್ಟೆ ಖಾಲಿಯಾಗಿರುತ್ತಿತ್ತು. 
ಹೀಗೆ ಸಾವಿರ ಜನಕ್ಕೆ ಮಾಡಿದ ಅಡುಗೆಯನ್ನೆಲ್ಲಾ ಗಣೇಶ ಒಬ್ಬನೇ ತಿಂದುಬಿಟ್ಟ.

ಕುಬೇರ ದಿಗ್ಭ್ರಾಂತನಾದ. 
ಗಣೇಶ ಕುಬೇರನ ಮುಂದೆ ಬಂದು  ನನಗಿನ್ನೂ ಹಸಿವೆ. 
ಮತ್ತೇನಾದರೂ ತಿನ್ನಲಿಕ್ಕೆ ಕೊಡು. 
ಇಲ್ಲದಿದ್ದರೆ ನಿನ್ನನ್ನೇ ತಿಂದುಬಿಡುವೆ  ಎಂದು ಅಬ್ಬರಿಸಿದ.

ಕುಬೇರ ಹೆದರಿ ಓಡಿದ. 
ಗಣಪತಿಯೂ ಅವನನ್ನು ಅಟ್ಟಿಸಿಕೊಂಡು ಹೊರಟ. 
ಕುಬೇರ ಓಡುತ್ತಾ ಈಶ್ವರನ ಸನ್ನಿಧಿಗೆ ಬಂದು ಅವನ ಪಾದಗಳ ಮೇಲೆ ಬಿದ್ದು ಲೋಕೇಶ್ವರಾ ,  ನನ್ನನ್ನು ಕಾಪಾಡು  ಎಂದು ಅಂಗಲಾಚಿದ. 
 ಯಾಕೆ  ಏನಾಯಿತು ಎಂದು ಕೇಳಿದ ಈಶ್ವರ.

  ಕುಬೇರ ನನಗೆ ಹೊಟ್ಟೆ ತುಂಬಾ ಊಟ ಹಾಕಲಿಲ್ಲ ಅಪ್ಪ ಎಂದು ಗಣಪತಿ ದೂರು ಕೊಟ್ಟ.

  ನಿನ್ನ ಹೊಟ್ಟೆ ತುಂಬಿಸಲು ಕುಬೇರನಿಗೆ ಸಾಧ್ಯವೇ ಮಗು   ಒಳಗೆ ಹೋಗು ,  ನಿನ್ನ ತಾಯಿ ನಿನ್ನ ಹೊಟ್ಟೆ ತುಂಬಿಸುತ್ತಾಳೆ    ಎಂದ ಪರಮೇಶ್ವರ. 
ಕುಬೇರ ನಾಚಿಕೆಯಿಂದ ತಲೆತಗ್ಗಿಸಿದ.

 ಕುಬೇರ ,  ಅಹಂಭಾವ ಸಲ್ಲದು. 
ಯಾವಾಗಲೂ ತಗ್ಗಿ ನಡೆಯುವುದೇ ಶ್ರೇಯಸ್ಕರ  ಎಂದು ಬುದ್ಧಿವಾದ ಹೇಳಿದ ಕೈಲಾಸನಾಥ.

ಧನವಂತ - ಸತ್ಯವಂತ

ಒಂದು ಸಣ್ಣ ಹಳ್ಳಿ. 
ಅಲ್ಲಿ ಒಬ್ಬ ಮುದುಕಿಯೂ ಅವಳ ಮೊಮ್ಮಗಳೂ ವಾಸವಾಗಿದ್ದರು. 
ಈಗ ಮುದುಕಿಗೆ ಬಡತನವಿದ್ದರೂ ಒಂದಾನೊಂದು ಕಾಲದಲ್ಲಿ ಆಕೆ ಸಿರಿವಂತ ಕುಟುಂಬಕ್ಕೆ ಸೇರಿದ್ದಳು.
ಒಂದು ದಿನ ಬಣ್ಣದ ಆಟದ ಸಾಮಾನು ,  ಬೆಳ್ಳಿಯ ಸಾಮಾನುಗಳನ್ನು ಗಾಡಿಯಲ್ಲಿಟ್ಟುಕೊಂಡು ನೂಕುತ್ತಾ ವ್ಯಾಪಾರಕ್ಕಾಗಿ ಆ ಹಳ್ಳಿಗೆ ವರ್ತಕನೊಬ್ಬ ಬಂದ. 
ಅವನ ಹೆಸರು ಧನವಂತ. 
ಅವನು ತುಂಬಾ ದುರಾಸೆಯವನಾಗಿದ್ದನು. 
ಅವನ ಗಾಡಿ ಮುದುಕಿಯ ಮನೆ ಮುಂದೆ ಬಂದಾಗ ಮೊಮ್ಮಗಳು ಹೊರಗೆ ಹೋಗಿ ನೋಡಿದಳು. 
ಒಳಗೆ ಬಂದು ,  ಅಜ್ಜಿ ,  ನನಗೆ ಆಟದ ಕುದುರೆ ಕೊಡಿಸು   ಎಂದು ಕೇಳಿದಳು. 
  ಅದನ್ನು ಕೊಂಡುಕೊಳ್ಳೋದಕ್ಕೆ ನಮ್ಮ ಹತ್ತಿರ ದುಡ್ದಿಲ್ಲ ಮಗು   ಎಂದಳು ಮುದುಕಿ. 
ಆಗ ಮೊಮ್ಮಗಳು ದುಡ್ದಿಲ್ಲದಿದ್ದರೆ ಮೂಲೆಯಲ್ಲಿ ಬಿದ್ದಿರೋ ಆ ಹಳೇ ತಟ್ಟೆಯನ್ನು ಕೊಟ್ಟುಬಿಡೋಣ   ಎಂದು ಸಲಹೆ ಮಾಡಿದಳು.
ಮುದುಕಿಗೂ ಅದು ಸರಿಯೆನಿಸಿತು. 
ಅವಳು ಆ ತಟ್ಟೆ ತಂದು ಧನವಂತನ ಕೈಲಿ ಕೊಟ್ಟು  ಅಪ್ಪಾ ,  ಈ ತಟ್ಟೆಯನ್ನು ತೆಗೆದುಕೊಂಡು ಆಟದ ಕುದುರೆ ಕೊಡಪ್ಪಾ   ಎಂದು ಕೇಳಿದಳು.
ಧನವಂತನಿಗೆ ಆ ತಟ್ಟೆ ಭಾರವಾಗಿ ಕಂಡಿತು. 
ಅದರ ಮೇಲೆ ಉಗುರಿನಿಂದ ಗೀರು ಹಾಕಿದ. 
ಹಳದಿ ಬಣ್ಣದ ಗೆರೆ ಮೂಡಿದುದರಿಂದ ಅದು ಚಿನ್ನದ್ದು ಎಂದು ಅವನಿಗೆ ಖಚಿತವಾಯಿತು. 
ಈ ಮುದುಕಿಗೆ ತಟ್ಟೆ ಚಿನ್ನದ್ದು ಎಂದು ಗೊತ್ತಿಲ್ಲ. 
ಇವಳಿಗೆ ಮೋಸ ಮಾಡೋಣ ಎಂದುಕೊಳ್ಳುತ್ತಾ ಅವನೆಂದ : 
 ಮುದುಕಮ್ಮ ,  ಈ ಹಳೇ ತಟ್ಟೆಗೆ ಆಟದ ಕುದುರೆ ಬರೋಲ್ಲ. 
ಬೇಕಾದರೆ ಈ ಸಣ್ಣ ಆಟದ ಗುಬ್ಬಚ್ಚೀನ ಕೊಡುತ್ತೀನಿ   
ಮೊಮ್ಮಗಳು   ನನಗೆ ಗುಬ್ಬಚ್ಚಿ ಬೇಡ. 
ಕುದುರೇನೇ ಬೇಕು   ಎಂದು ಹಟ ಹಿಡಿದಳು. 
ಧನವಂತ ಮುಂದೆ ಹೋದ.

ಸ್ವಲ್ಪ ಹೊತ್ತಾದ ಮೇಲೆ ಸತ್ಯವಂತನೆಂಬ ವ್ಯಾಪಾರಿ ಆ ಹಳ್ಳಿಗೆ ಬಂದ.
 ಅಜ್ಜಿ ,ಇವನನ್ನೂ ಕೇಳೋಣವಾ  ಎಂದು ಕೇಳಿದಳು ಮೊಮ್ಮಗಳು.

ಮುದುಕಿಯು ಸತ್ಯವಂತನನ್ನು ನೋಡಿ  ಅಯ್ಯಾ ,  ಈ ಮಗು ಆಟದ ಕುದುರೆ ಬೇಕು ಅನ್ನುತ್ತಾಳೆ. 
ಈ ಹಳೇ ತಟ್ಟೆ ತೆಗೆದುಕೊಂಡು ಅದನ್ನು ಕೊಡುತ್ತೀಯಾ  ಎಂದು ಪ್ರಶ್ನಿಸಿದಳು.
ಸತ್ಯವಂತ ತಟ್ಟೆಯನ್ನು ಎತ್ತಿಕೊಂಡ. 
ಅದು ಭಾರ ಆಗಿದ್ದುದರಿಂದ ಗೀರು ಹಾಕಿ ಪರೀಕ್ಷಿಸಿದ. 
ಅದು ಚಿನ್ನದ್ದೆಂದು ತಿಳಿದಾಗ ಅವನೆಂದ  
 ಅಜ್ಜೀ ,  ಈ ತಟ್ಟೆ ಚಿನ್ನದ್ದು. 
ನನ್ನ ಗಾಡಿಯಲ್ಲಿರೋ ಸಾಮಾನನ್ನೆಲ್ಲಾ ಕೊಟ್ಟರೂ ಅದರ ಬೆಲೆಗೆ ಸಮನಾಗೋಲ್ಲ. 
ನನ್ನ ಗಾಡಿ ನಿಮ್ಮಲ್ಲೇ ಇರಲಿ. 
ನಾನು ಊರಿಗೆ ಹೋಗಿ ಉಳಿದ ಹಣ ತಂದುಕೊಟ್ಟು ತಟ್ಟೆ ತೆಗೆದುಕೊಂಡು ಹೋಗುತ್ತೇನೆ. 

ಮುದುಕಿಯ ಬಾಯಿ ಕಟ್ಟಿ ಹೋಯಿತು. 
 ಪುಣ್ಯಾತ್ಮ ನೂರು ವರ್ಷ ಬಾಳಪ್ಪಾ   ಎಂದು ಆಶೀರ್ವದಿಸಿದಳು.

ಸತ್ಯವಂತ ಅತ್ತ ಹೋದೊಡನೆ ಧನವಂತ ಬಂದ.
  ಅಜ್ಜಿ ,  ಎಲ್ಲಿ ಆ ತಟ್ಟೆ ಕೊಡು. 
ಮಗು ಕೇಳಿದ ಆಟದ ಕುದುರೇನ ತೆಗೆದುಕೋ   ಎಂದ.

ಮುದುಕಿ ಸಿಟ್ಟಿನಿಂದ  ಮೋಸಗಾರ ವಂಚಕ ಹೋಗು ಹೋಗು. 
ಸಾವಿರಾರು ರೂಪಾಯಿ ಬೆಲೆಬಾಳುವ ತಟ್ಟೆಗೆ ಆಟದ ಕುದುರೇನ ಕೊಡುತ್ತಾನಂತೆ. 
ಸತ್ಯವಂತ ಬರದೇ ಇದ್ದಿದ್ದರೆ ನಾವು ನಿನ್ನಿಂದ ಮೋಸ ಹೋಗುತ್ತಿದ್ದೆವು. 
ನಿನ್ನಂಥವರಿಗೆ ದೇವರು ಒಳ್ಳೇದು ಮಾಡೋದಿಲ್ಲ   ಎಂದು ಶಪಿಸಿಬಿಟ್ಟಳು.

ಅಮರ ಸನ್ಯಾಸಿ

ಒಂದಾನೊಂದು ಕಾಲದಲ್ಲಿ ನೀತಿವಂತನೆಂಬ ಸನ್ಯಾಸಿ ಇದ್ದ. 
ಇವನು ಬಹಳ ದೈವಭಕ್ತ ಮತ್ತು ಉದಾರಿ,ಆದರೆ ಕಡು ಬಡವ.
ಒಂದು ದಿನ ಚಳಿಗಾಲದ ಸಂಜೆಯಲ್ಲಿ ಅವನು ಬೆಂಕಿಯ ಮುಂದೆ ಕೈ ಕಾಯಿಸಿಕೊಳ್ಳುತ್ತಾ ತನ್ನ ಕೃಷ್ಣಾಜಿನದ ಮೇಲೆ ಕುಳಿತಿದ್ದ. 
ಆಗ ಯಾರೋ ಅವನ ಗುಡಿಸಲಿನ ಬಾಗಿಲು ತಟ್ಟಿದರು. 
ಸನ್ಯಾಸಿ ಎದ್ದು ಹೋಗಿ ಬಾಗಿಲು ತೆರೆದ. 
ಹೊರಗೆ ಹನ್ನೆರಡು ಜನ ಯಾತ್ರಿಕರು ನಿಂತಿದ್ದರು. 
ಅವರು ಪ್ರಯಾಣದಿಂದ ಬಳಲಿದವರಾಗಿ ಕಂಡುಬಂದರು.
ಬನ್ನಿ ಒಳಗೆ ಬನ್ನಿ ಎಂದು ಸನ್ಯಾಸಿ ಅವರನ್ನು ಆಹ್ವಾನಿಸಿದ.
ಅವರೆಲ್ಲರೂ ಬಂದು ಬೆಂಕಿಯ ಸುತ್ತಲೂ ಕುಳಿತರು. 
ಹಸಿದಂತೆ ಕಾಣುವ ಇವರಿಗೆಲ್ಲಾ ಏನನ್ನು ಕೊಡಬೇಕು ?  ಎಂದು ಯೋಚಿಸಿದ ಸನ್ಯಾಸಿ. 
ಮನೆಯಲ್ಲಿ ಅರ್ಧ ರೊಟ್ಟಿ ಮತ್ತು ಕಾಲು ಸೀಸೆ ದ್ರಾಕ್ಷಾರಸವಿತ್ತು. 
ಇಷ್ಟನ್ನು ಅಷ್ಟು ಮಂದಿಗೆ ಕೊಡುವುದಾದರೂ ಹೇಗೆ ಎಂದು ಸನ್ಯಾಸಿ ಸಂಕೋಚಪಟ್ಟುಕೊಂಡ.
ಹಿರಿಯ ಯಾತ್ರಿಕ ಕೇಳಿಯೇಬಿಟ್ಟ  ಸನ್ಯಾಸಿ ,ನಮಗೆ ತುಂಬಾ ಹಸಿವೆಯಾಗಿದೆ. 
ಏನನ್ನಾದರೂ ತಿನ್ನಲು ಕೊಡು.  
ಸನ್ಯಾಸಿ ತಲೆ ತಗ್ಗಿಸಿ ಅಡುಗೆ ಮನೆಗೆ ಹೋದ. ತಟ್ಟೆಯಲ್ಲಿ ಮುಚ್ಚಿಟ್ಟ ರೊಟ್ಟಿಯನ್ನು ತೆಗೆದ. 
ಏನಾಶ್ಚರ್ಯ!  ಅರ್ಧ ರೊಟ್ಟಿಗೆ ಬದಲು ಅಲ್ಲಿ ಹನ್ನೆರಡು ಬಿಸಿಬಿಸಿಯಾದ ರೊಟ್ಟಿಗಳಿದ್ದುವು. 
ಸನ್ಯಾಸಿ ಸಂತೋಷದಿಂದ ಅವನ್ನು ತೆಗೆದುಕೊಂಡು ಬಂದು ಯಾತ್ರಿಕರಿಗೆ ಹಂಚಿದ.
ದ್ರಾಕ್ಷಾರಸವಿದೆಯೇ ಸನ್ಯಾಸಿ ?
 ತಾಳಿ ನೋಡಿ ಬರುತ್ತೇನೆ  ಎನ್ನುತ್ತಾ ಸನ್ಯಾಸಿ ಮತ್ತೆ ಅಡುಗೆ ಮನೆಗೆ ಬಂದ. 
ಅಲ್ಲಿ ದ್ರಾಕ್ಷಾರಸ ತುಂಬಿದ ಹನ್ನೆರಡು ಸೀಸೆಗಳಿದ್ದವು. 
ಅವನ್ನೂ ಸನ್ಯಾಸಿ ಯಾತ್ರಿಕರಿಗೆ ಕೊಟ್ಟ. 
ಹೊಟ್ಟೆ ತುಂಬಾ ತಿಂದ ಬಳಿಕ ಯಾತ್ರಿಕರು ತೃಪ್ತಿಗೊಂಡು ಮೇಲೆದ್ದರು. 
ಅವರು ಹೊರಗೆ ಹೊರಟಾಗ ಕಿರಿಯವನು ಸನ್ಯಾಸಿಯ ಕಿವಿಯಲ್ಲಿ ಪಿಸುಗುಟ್ಟಿದ  
ನಮ್ಮ ಮುಂದಾಳು ಸ್ವತಃ ಪರಮಾತ್ಮ. 
ಅವನಲ್ಲಿ ಏನಾದರೂ ವರ ಬೇಡಿಕೊ 
ಸನ್ಯಾಸಿ ಹೋಗಿ ಪರಮಾತ್ಮನ ಕಾಲಿಗೆ ನಮಸ್ಕರಿಸಿದ. 
ನನಗೊಂದು ವರ ಅನುಗ್ರಹಿಸಬೇಕು ಎಂದು ಕೇಳಿಕೊಂಡ. 
ಏನು ವರ ಬೇಕು ಕೇಳಿಕೋ ಸನ್ಯಾಸಿ ಎಂದ ಪರಮಾತ್ಮ.
ಬೆಂಕಿಯ ಮುಂದೆ ಇರುವ ನನ್ನ ಕೃಷ್ಣಾಜಿನದ ಮೇಲೆ ಯಾರು ಕೂತರೂ ನನ್ನ ಅಪ್ಪಣೆಯಿಲ್ಲದೆ ಮೇಲೇಳಬಾರದು.  
ತಥಾಸ್ತು ಎಂದ ಪರಮಾತ್ಮ.
ಕಿರಿಯವ ಮತ್ತೆ ಹೇಳಿದ  ಎಂಥ ಮೂರ್ಖ ವರ ಕೇಳಿಕೊಂಡೆಯಲ್ಲಾ ಸನ್ಯಾಸಿ ಇನ್ನೊಂದು ವರವನ್ನು ಕೇಳಿಕೊ.

ಸನ್ಯಾಸಿ ಪರಮಾತ್ಮನ ಬಳಿಗೆ ಬಂದ. ಸ್ವಾಮೀ , ನನ್ನ ಗುಡಿಸಲಿನ ಹೊರಗಿರುವ ಮಾವಿನ ಮರ ಹತ್ತಿದವರು ನನ್ನ ಅಪ್ಪಣೆಯಿಲ್ಲದೆ ಕೆಳಗಿಳಿಯಬಾರದು  ಎಂದು ಕೇಳಿಕೊಂಡ.
ಆಗಲಿ  ಎಂದ ಪರಮಾತ್ಮ.
ಕಿರಿಯ ಯಾತ್ರಿಕ ಬಹು ಸಿಟ್ಟಿನಿಂದ ಅಂದ  ಮತ್ತೆ ಇನ್ನೊಂದು ಮೂರ್ಖ ವರವನ್ನು ಕೇಳಿದೆಯಲ್ಲಾ ಸನ್ಯಾಸಿ. ಮೂರನೆಯ ವರವೇ ಕಡೆಯದು. 
ಒಳ್ಳೆಯ ವರವನ್ನು ಬೇಡಿಕೋ.
ಸನ್ಯಾಸಿಯು ಪರಮಾತ್ಮನೇ ಪಗಡೆಯಾಟದಲ್ಲಿ ನನ್ನನ್ನು ಯಾರೂ ಸೋಲಿಸಬಾರದು ಎಂದು ಕೇಳಿದ.
ಪರಮಾತ್ಮ  ತಥಾಸ್ತು ಎಂದು ತನ್ನ ಸಹಯಾತ್ರಿಕರೊಂದಿಗೆ ಹೊರಟುಬಿಟ್ಟ.
ವರುಷಗಳು ಕಳೆದುವು. 
ಸನ್ಯಾಸಿ ಆ ಮೂರು ವರಗಳನ್ನು ಬಳಸಿಕೊಳ್ಳುವ ಅಗತ್ಯವೇ ಬೀಳಲಿಲ್ಲ.
ಕಡೆಗೊಂದು ದಿನ ಯಮರಾಯ ಸನ್ಯಾಸಿಯ ಮನೆಯ ಬಾಗಿಲು ತಟ್ಟಿದ. 
ಬಾಗಿಲು ತೆಗೆದ ಸನ್ಯಾಸಿಯನ್ನು ಕಂಡು  ನನ್ನ ಜೊತೆಗೆ ಬಾ ಸನ್ಯಾಸಿ  ಎಂದು ಕರೆದ ಯಮ.
ನೀನು ಕರೆದ ಮೇಲೆ ನಾನು ಬರುವುದಿಲ್ಲ ಎನ್ನುವುದಕ್ಕೆ ಆಗುತ್ತದೆಯೇ ಯಮದೇವ   
ಈ ಕೃಷ್ಣಾಜಿನದ ಮೇಲೆ ಕುಳಿತುಕೋ. ಐದು ನಿಮಿಷದಲ್ಲಿ ಸಿದ್ಧನಾಗಿ ಬರುತ್ತೇನೆ ಎಂದ ಸನ್ಯಾಸಿ. 
ಯಮ ಕುಳಿತುಕೊಂಡ. 
ಸ್ವಲ್ಪ ಹೊತ್ತಿನಲೇ ಸನ್ಯಾಸಿ. ಹಿಂತಿರುಗಿ  ಹೋಗೋಣವೇ ? ಎಂದು ಕೇಳಿದ. 
ಯಮ ಮೇಲೇಳಲು ಹೋದ. 
ಆಗಲಿಲ್ಲ.
 ಇದೇನು ನಿನ್ನ ಮಂತ್ರ ಸನ್ಯಾಸಿ  ನನಗೆ ಕೆಲಸವಿದೆ. 
ಹೋಗ ಬೇಕು. 
ನನ್ನನ್ನು ಬಿಡಿಸು  ಎಂದ ಯಮ.
ಇನ್ನೂ ಮುನ್ನೂರು ವರ್ಷ ನೀನು ನನ್ನಲ್ಲಿಗೆ ಬರುವುದಿಲ್ಲ ಎಂದು ಭಾಷೆ ಕೊಟ್ಟರೆ ಬಿಡಿಸುತ್ತೇನೆ ಎಂದ ಸನ್ಯಾಸಿ.

ಯಮ ಭಾಷೆ ಕೊಟ್ಟು ಅಲ್ಲಿಂದ ಹೊರಟು ಹೋದ.
ಮುನ್ನೂರು ವರ್ಷಗಳು ಕಳೆದುವು. 
ಯಮ ಮತ್ತೆ ಬಂದ.
ಸನ್ಯಾಸಿ ಬೇಗ ಸಿದ್ಧನಾಗು. 
ನಾನು ಮನೆಯೊಳಗೆ ಬರುವುದೇ ಇಲ್ಲ. 
ಇಲ್ಲೇ ಕಾದಿರುತ್ತೇನೆ  ಎಂದ ಯಮ  ಬಂದುಬಿಟ್ಟೆ. 
ಮಾವಿನ ಮರದ ಕೆಳಗೆ ನೆರಳಿದೆ. 
ಅಲ್ಲಿರು ಯಮದೇವ  ಎಂದು ನುಡಿದ ಸನ್ಯಾಸಿ.
ಯಮ ಮಾವಿನ ಮರದಿಂದ ಜೋಲುತ್ತಿದ್ದ ಹಣ್ಣೊಂದನ್ನು ತಿಂದ. 
ತುಂಬಾ ರುಚಿಯೆನಿಸಿ ಮರ ಹತ್ತಿ ಕುಳಿತು ಹಣ್ಣುಗಳನ್ನು ತಿನ್ನಲಾರಂಭಿಸಿದ. 
ಅಷ್ಟರಲ್ಲಿ ಸನ್ಯಾಸಿ ಬಂದು  ಯಮದೇವ ನಾನು ಸಿದ್ಧನಾಗಿದ್ದೇನೆ  ಎಂದ.

ಯಮ ಕೆಳಗೆ ಇಳಿಯಲು ಯತ್ನಿಸಿದಾಗ ಸಾಧ್ಯವಾಗಲಿಲ್ಲ. 
 ಮತ್ತೆ ನನಗೆ ಮೋಸ ಮಾಡಿದೆಯಾ ? ಎಂದು ಯಮ ಅಬ್ಬರಿಸಿದ.
 ಹೌದೆಂದು ಕಾಣುತ್ತೆ. 
ಮತ್ತೆ ಮೂನ್ನೂರು ವರ್ಷ ನನಗೆ ಆಯುಸ್ಸು ಕೊಟ್ಟರೆ ಹೇಗೆ ? ಎಂದ ಸನ್ಯಾಸಿ.

ಈ ಬಾರಿಯೂ ಸೋತು ಯಮ ಹಿಂತಿರುಗಿದ.

ಆದರೆ ಮೂರನೆಯ ಬಾರಿ ಯಮ ಸನ್ಯಾಸಿಯನ್ನು ಕರೆದುಕೊಂಡೇ ಹೊರಟ. 
ದಾರಿಯಲ್ಲಿ ನರಕ ಸಿಕ್ಕಿತು. 
ಅಲ್ಲಿ ಯಮ ಸನ್ಯಾಸಿಯನ್ನು ಬಿಟ್ಟು , ಸನ್ಯಾಸಿ ಬಲಗಡೆಗೆ ಹೋಗು. 
ಅಲ್ಲಿ ಸ್ವರ್ಗ ಸಿಗುತ್ತದೆ. 
ನನ್ನ ಕರ್ತವ್ಯ ಮುಗಿಯಿತು  ಎಂದು ಹೇಳಿ ಹೊರಟುಹೋದ.
ನರಕದಿಂದ ಚಿತ್ರವಿಚಿತ್ರವಾದ ಶಬ್ಬಗಳು ಕೇಳಿಬರುತ್ತಿದ್ದುವು. 
ಸನ್ಯಾಸಿ ನರಕದ ಬಾಗಿಲಿನಲ್ಲಿದ್ದ ದ್ವಾರಪಾಲಕನನ್ನು ಕೇಳಿದ 
ಅಯ್ಯಾ ದ್ವಾರಪಾಲಕ ,ಪಗಡೆಯಾಟವೆಂದರೆ ನನಗೆ ತುಂಬಾ ಇಷ್ಟ. 
ಒಂದು ಆಟ ಆಡೋಣ ಬರುವೆಯಾ ? 

ದ್ವಾರಪಾಲಕ ಪಗಡೆಯಾಟದಲ್ಲಿ ನಿಸ್ಸೀಮ. 
ಆದುದರಿಂದ ಅವನು ಒಪ್ಪಿದ. 
ಆಗ ಸನ್ಯಾಸಿ ಎಂದ ಅಯ್ಯಾ ನಾನು ಆಟದಲ್ಲಿ ಸೋತರೆ ನರಕಕ್ಕೆ ಬರುತ್ತೇನೆ. 
ನೀನು ಸೋತರೆ ಆರು ಜನರನ್ನು ನರಕದಿಂದ ಬಿಡಬೇಕು.

ಆಟಗಳಲ್ಲಿ ಸನ್ಯಾಸಿಯೇ ಪ್ರತಿ ಸಾರಿಯೂ ಗೆದ್ದ. 
ನರಕದಲ್ಲಿದ್ದ ನೂರಾರು ಜನರನ್ನು ಬಿಡಿಸಿ ತನ್ನ ಹಿಂದೆ ಸ್ವರ್ಗಕ್ಕೆ ಕರೆದುಕೊಂಡು ಹೋದ. 
ಸ್ವರ್ಗದ ದ್ವಾರಪಾಲಕನು 
ಸನ್ಯಾಸಿ ಸ್ವರ್ಗದೊಳಗೆ ನಿನಗೊಬ್ಬನಿಗೆ ಮಾತ್ರ ಪ್ರವೇಶ. 
ಉಳಿದವರನ್ನೆಲ್ಲಾ ವಾಪಸು ಕಳಿಸು   ಎಂದ. 
ಆಗ ಸನ್ಯಾಸಿ ನುಡಿದ ದ್ವಾರಪಾಲಕ , ದಯವಿಟ್ಟು ದೇವರ ಬಳಿಗೆ ಹೋಗಿ ಹೀಗೆ ಹೇಳು. 
ದೇವರು ನನ್ನ ಮನೆಗೆ ಬಂದಾಗ ಅವನ ಜೊತೆ ಎಷ್ಟು ಜನ ಬಂದಿದಾರೆ ಎಂದು ನಾನು ಕೇಳಲಿಲ್ಲ. 
ಎಲ್ಲರನ್ನೂ ಒಳಗೆ ಕರೆದುಕೊಂಡೆ. 
ಈಗ ನಾನು ಕರೆದು ತಂದಿರುವವರನ್ನೆಲ್ಲಾ ಒಳಗೆ ಕರೆದುಕೊಳ್ಳದಿದ್ದರೆ ದೇವರು ಹುಲುಮಾನವನಿಗಿಂತ ಕೀಳಾಗುವುದಿಲ್ಲವೆ ? 
ಆ ಮಾತು ಕೇಳಿದ ದೇವರು ಸನ್ಯಾಸಿಯ ಜಾಣ್ಮೆಗೆ ತಲೆದೂಗಿದ. 
ಅವನ ಜೊತೆಗೆ ಬಂದಿದ್ದವರನ್ನೆಲ್ಲಾ ಒಳಗೆ ಕರೆದುಕೊಂಡ.


ಮೈದಾಸ

ಒಂದಾನೊಂದು ಕಾಲದಲ್ಲಿ ಮೈದಾಸನೆಂಬ ದೊರೆ ಇದ್ದ. 
ಅವನಿಗೆ ಬಂಗಾರವೆಂದರೆ ಬಹು ಆಸೆ. 
ರಾಜನಿಗೆ ಪುಟ್ಟ ಮಗಳೊಬ್ಬಳು ಇದ್ದಳು. 
ಅವಳನ್ನು ಕಂಡರೆ ಅವನಿಗೆ ಅತಿಶಯ ಪ್ರೀತಿ.
ಒಂದು ದಿನ ರಾಜ ತನ್ನ ಬೊಕ್ಕಸದಲ್ಲಿದ್ದ ಚಿನ್ನದ ಇಟ್ಟಿಗೆಗಳನ್ನೂ ನಾಣ್ಯಗಳನ್ನೂ ಎಣಿಸುತ್ತಿದ್ದ. 
ಆಗ ಕಿನ್ನರನೊಬ್ಬ ಕಾಣಿಸಿ ಕೊಂಡ 
ಮೈದಾಸ , ನೀನು ನಿಜಕ್ಕೂ ಕುಬೇರ  ಎಂದ.
ನನ್ನನ್ನು ಕುಬೇರನಿಗೆ ಏಕೆ ಹೊಲಿಸುತ್ತೀಯೆ ? ಸ್ವಲ್ಪವೇ ಬಂಗಾರವಿರುವ ನಾನು ಬಹು ಬಡವ  ಎಂದ ಮೈದಾಸ.
 ನಿನ್ನಿಷ್ಟ ಏನು ಹೇಳು ಮೈದಾಸ ? 
 ನಾನು ಮುಟ್ಟಿದ್ದೆಲ್ಲಾ ಬಂಗಾರವಾಗುವ ಹಾಗಿದ್ದರೆ ಎಷ್ಟು ಚೆನ್ನಾಗಿತ್ತು  ಎಂದು ಉದ್ಗಾರ ತೆಗೆದ ಮೈದಾಸ.
ಕಿನ್ನರನು  ಹಾಗೆಯೇ ಆಗಲಿ. 
ನಾಳೆ ಬೆಳಗಿನಿಂದ ನೀನು ಮುಟ್ಟಿದ್ದೆಲ್ಲಾ ಬಂಗಾರವಾಗುತ್ತದೆ  ಎಂದು ವರ ಕೊಟ್ಟ.
ಮೈದಾಸನ ಆನಂದಕ್ಕೆ ಪಾರವಿಲ್ಲವಾಯಿತು. 
ಅವನು ರಾತ್ರಿಯನ್ನೆಲ್ಲಾ ನಿದ್ರೆಯಿಲ್ಲದೆ ಹೊರಳಾಡುತ್ತಾ ಕಳೆದ.
ಬೆಳಗಾಗುತ್ತಲೇ ಅವನು ಮೇಲೆದ್ದು ತನ್ನ ಮಂಚವನ್ನು ಮುಟ್ಟಿದ. 
ಅದು ತಕ್ಷಣ ಚಿನ್ನದ ಮಂಚವಾಯಿತು. 
ಉದ್ಯಾನಕ್ಕೆ ಹೋದ ಅಲ್ಲಿನ ಗಿಡಮರ ಹೂಗಳನ್ನು ತನ್ನ ಕೈಯಿಂದ ಮುಟ್ಟಿದ. 
ಅವೂ ಬಂಗಾರದ ಗಿಡಮರಗಳಾದುವು. 
ಅವನ ಮೈಮೇಲಿನ ಬಟ್ಟೆಗಳೂ ಚಿನ್ನವಾಗಿ ,ಹೊರಲು ಭಾರವೆನಿಸಿತು. 
ಮೈದಾಸ ಇನ್ನು ತನ್ನಷ್ಟು ಐಶ್ವರ್ಯವಂತ ಭೂಲೋಕದಲ್ಲೇ ಇಲ್ಲ ಎಂದು ಅಹಂಭಾವಪಡುತ್ತಾ ಊಟದ ಮನೆಗೆ ಬಂದು ಉಪಾಹಾರ ಕೇಳಿದ.
ಉಪಾಹಾರದ ತಟ್ಟೆಯನ್ನೂ ಕೇಸರಿ ಹಾಕಿದ ಹಾಲಿನ ಲೋಟವನ್ನೂ ಸೇವಕ ತಂದಿಟ್ಟ. 
ಹಸಿವಾಗಿದ್ದುದರಿಂದ ಮೈದಾಸ ಬೇಗನೆ ತಿಂಡಿಯನ್ನು ಬಾಯಿಗೆ ತುರುಕಲು ನೋಡಿದ. 
ಅದು ತಕ್ಷಣ ಬಂಗಾರವಾಯಿತು. 
ಹಾಲು ಕುಡಿಯಲು ಹೋದರೆ ಅದೂ ಬಂಗಾರವಾಯಿತು.
ಈಗ ಅವನು ಗಾಬರಿಗೊಂಡ. 
ತಿಂಡಿ ತಿನ್ನದೆ ಊಟ ಮಾಡದೆ ಇರುವುದಾದರೂ ಹೇಗೆ ? 
ಎಂದು ಚಿಂತಿಸಿದ. 
ಅಷ್ಟರಲ್ಲಿ ಅವನ ಮಗಳು   ಅಪ್ಪಾ ಅಪ್ಪಾ  ಎಂದು ಕೂಗುತ್ತಾ ಓಡಿಬಂದು ಅವನ ತೊಡೆಯೇರಿದಳು. 
ಮೈದಾಸ ಅವಳನ್ನು ಮುದ್ದಿಸಿದ. 
ತಕ್ಷಣ ಮಗು ಚಿನ್ನದ ಪ್ರತಿಮೆಯಾಯಿತು.
ಇದನ್ನು ಕಂಡ ಮೈದಾಸ ಅಳಲಾರಂಭಿಸಿದ. 
ಆಗ ಕಿನ್ನರ ಪ್ರತ್ಯಕ್ಷನಾಗಿ 
ಯಾಕೆ ಅಳುತ್ತಿದ್ದೀಯ ಮೈದಾಸ ?  ಎಂದು ಕೇಳಿದ.

ಮೈದಾಸ ರೋಷದಿಂದ ,ಕಿನ್ನರ , ನಿನ್ನ ವರವನ್ನು ಹಿಂತೆಗೆದುಕೋ. 
ಹೊಟ್ಟೆಗೆ ತಿನ್ನಲಾಗದ ಬಂಗಾರ ಇದ್ದೇನು ಪ್ರಯೋಜನ ? ಎಂದ.
ಕಿನ್ನರ ನಗುತ್ತಾ , ಆಗಲಿ ,ಇಕೋ ಅಭಿಮಂತ್ರಿಸಿದ ಈ ನೀರನ್ನು ಎಲ್ಲದರ ಮೇಲೂ ಚಿಮುಕಿಸು ಎಂದ.
ಮೈದಾಸ ಆ ಜಲವನ್ನು ತಾನು ಮುಟ್ಟಿದ ಎಲ್ಲ ವಸ್ತುಗಳ ಮೇಲೂ ಚಿಮುಕಿಸಿದ. 
ಆಗ ಅವೆಲ್ಲವೂ ಮೊದಲಿನ ರೂಪು ತಳೆದುವು.

ಗಿಡುಗರಾಜ

ಒಂದೂರಿನಲ್ಲಿ ಒಬ್ಬ ಆಸೆಬುರುಕ ರಾಜನಿದ್ದ. 
ಗಿಡುಗರಾಜನ ಗರಿ ಸಿಕ್ಕಿದರೆ ತನ್ನೆಲ್ಲ ಇಷ್ಟಾರ್ಥಗಳೂ ಸಿದ್ಧಿಯಾಗುವುದೆಂದು ಅವನಿಗೆ ತಿಳಿಯಿತು. 
ಆದುದರಿಂದ ಅವನು   ಗಿಡುಗರಾಜನ ಗರಿ ತಂದು ಕೊಟ್ಟವರಿಗೆ ನನ್ನ ಮಗಳನ್ನು ಕೊಟ್ಟು ಮದುವೆ ಮಾಡುತ್ತೀನಿ 
ಎಂದು ಡಂಗೂರ ಹೊಡೆಸಿದ.

ಅನೇಕ ಯುವಕರು ಈ ಕೆಲಸಕ್ಕೆ ಪ್ರಯತ್ನಿಸಿ ಸೋತರು.
ಕಡೆಗೆ ನಹುಲನೆಂಬ ಸತ್ಯವಂತ ಗರಿಯನ್ನು ತರಲು ಹೊರಟ.
ಅವನು ನಡೆದು ನಡೆದು ಸಂಜೆಯಾಗುವ ವೇಳೆಗೆ ಅರಮನೆಯೊಂದನ್ನು ತಲುಪಿದ. 
ಅಲ್ಲಿನ ರಾಜ ಅವನಿಗೆ ಕುಶಲ ಪ್ರಶ್ನೆ ಮಾಡಿ ಭೋಜನ ನೀಡಿ ,  ಅವನೆಲ್ಲಿಗೆ ಹೋಗುತ್ತಿದ್ದಾನೆಂದು ಪ್ರಶ್ನಿಸಿದನು.
ಗಿಡುಗರಾಜನ ಹತ್ತಿರಕ್ಕೆ ಎಂದು ಉತ್ತರಿಸಿದ ನಹುಲ
ಗಿಡುಗರಾಜನ ಹತ್ತಿರಕ್ಕಾ ? 
ಒಳ್ಳೆಯದಾಯಿತು. 
ಗಿಡುಗರಾಜನಿಗೆ ಎಲ್ಲಾ ತಿಳಿದಿರುತ್ತದೆ ಅಂತ ಹೇಳ್ತಾರೆ. 
ನನ್ನ ಖಜಾನೆಯ ಬೀಗದಕೈ ಕಳೆದುಹೋಗಿದೆ. 
ಹುಡುಕಿ ಹುಡುಕಿ ಸಾಕಾಯಿತು. 
ಎಲ್ಲೂ ಸಿಗಲಿಲ್ಲ. 
ಅದೆಲ್ಲಿದೆ ಅಂತ ಕೇಳಿಕೊಂಡು ಬರುತ್ತೀಯಾ ಎಂದ ರಾಜ.
ಆಗಲಿ ,ಅದಕ್ಕೇನು ? ಎಂದ ನಹುಲ.
ಮಾರನೆಯ ದಿವಸವೆಲ್ಲಾ ನಡೆದು ರಾತ್ರಿಯ ಹೊತ್ತಿಗೆ ಇನ್ನೊಂದು ಅರಮನೆಯ ಹತ್ತಿರ ಬಂದ. 
ಅಲ್ಲಿನ ರಾಜ ಅವನಿಗೆ ಊಟ ಕೊಟ್ಟು ಸತ್ಕರಿಸಿ , ಹೇಗೂ ಗಿಡುಗರಾಜನಲ್ಲಿಗೆ ಹೋಗುತ್ತೀಯೆ. 
ನನ್ನ ಮಗಳು ಹತ್ತಾರು ವರ್ಷಗಳಿಂದ ಕಾಯಿಲೆ ಮಲಗಿದ್ದಾಳೆ. 
ಆ ರೋಗ ವಾಸಿ ಆಗೋದು ಹೇಗೆ ಅಂತ ಕೇಳಿಕೊಂಡು ಬರುತ್ತೀಯಾ ? ಎಂದ.
ಆಗಲಿ ,  ಅದಕ್ಕೇನು ? ಎಂದ ನಹುಲ.
ಮರುದಿನ ಹೊರಟಾಗ ದಾರಿಯಲ್ಲಿ ದೊಡ್ಡ ನದಿಯೊಂದು ಸಿಕ್ಕಿತು. 
ಅದನ್ನು ದಾಟಲು ದೋಣಿ ಇರಲಿಲ್ಲ. 
ಅದರ ಬದಲಿಗೆ ರಾಕ್ಷಸನೊಬ್ಬನಿದ್ದ. 
ಅವನು ನಹುಲನನ್ನು ತನ್ನ ಬೆನ್ನ ಮೇಲೆ ಕೂಡಿಸಿಕೊಂಡು ನದಿ ದಾಟಿಸಿ ,  
 ಯಾರು ಬಂದರೂ ನಾನು ಈ ನದಿ ದಾಟಿಸಬೇಕು. 
ನನ್ನ ಶಾಪ ಹೋಗೋದು ಹೇಗೆ ಕೇಳಿಕೊಂಡು ಬಾ  ಎಂದ ರಾಕ್ಷಸ. 
ಅದಕ್ಕೂ  ಹೂ  ಎಂದ ನಹುಲ.
ಕಡೆಗೆ ಅವನು ಗಿಡುಗರಾಜನ ಅರಮನೆಗೆ ಹೋದ. 
ಅಲ್ಲಿ ಗಿಡುಗರಾಜನ ಹೆಂಡತಿಯಿದ್ದಳು. 
ಅವಳಿಗೆ ತಾನು ಅಲ್ಲಿಗೆ ಬಂದ ಉದ್ದೇಶ ಹೇಳಿದ. 
ಅವಳೆಂದಳು  ಗಿಡುಗರಾಜ ಮನುಷ್ಯರನ್ನು ಕಂಡಕೂಡಲೇ ತಿಂದುಬಿಡುತ್ತಾನೆ. 
ನೀನು ಹೊರಟುಹೋಗಪ್ಪ  
ನಹುಲ ಹಟದಿಂದ ಅಲ್ಲೇ ಉಳಿದ. 
ಗಿಡುಗರಾಜನ ಹೆಂಡತಿ ಕನಿಕರದಿಂದ 
ನಿನಗೆ ಅಷ್ಟು ಹಟ ಇದ್ದರೆ ರಾಜನ ಹಾಸಿಗೆಯ ಕೆಳಗೆ ಕೂತುಕೋ. 
ಅವನು ನಿದ್ದೆ ಮಾಡಿದಾಗ ಒಂದು ಗರಿಯನ್ನು ಕಿತ್ತುಕೋ. 
ಆದರೆ ಅವನು ಎದ್ದು ನಿನ್ನನ್ನು ತಿಂದುಹಾಕಿದರೆ ಮಾತ್ರ ನಾನು ಜವಾಬ್ದಾರಳಲ್ಲ  ಎಂದಳು.
ಅಷ್ಟು ಹೊತ್ತಿಗೆ ಗಿಡುಗರಾಜ ಬಂದ  
ಹಾ ಮನುಷ್ಯ ರಕ್ತದ ವಾಸನೆ ಬರುತ್ತಿದೆ. 
ಎಲ್ಲಿದ್ದಾನೆ ಅವನು ? ಎಂದು ಕಿರುಚಿದ.
ಮನುಷ್ಯನೊಬ್ಬ ಬಂದಿದ್ದ. 
ಆದರೆ ನೀನು ಇಲ್ಲಿದ್ದೀಯ ಅಂತ ಹೇಳಿದ ಕೂಡಲೇ ಹೊರಟುಹೋದ  ಎಂದಳು ಹೆಂಡತಿ.
ಗಿಡುಗರಾಜ ಹೆಂಡತಿ ತಯಾರಿಸಿದ ಊಟ ಮುಗಿಸಿ ಮಲಗಿ ಗೊರಕೆ ಹೊಡೆಯಲಾರಂಭಿಸಿದ. 
ಆಗ ಮಂಚದ ಕೆಳಗಿದ್ದ ನಹುಲ ಒಂದು ಗರಿ ಕಿತ್ತುಕೊಂಡ. 
ಗಿಡುಗನಿಗೆ ಎಚ್ಚರವಾಗಿ  ಯಾರೋ ನನ್ನ ಗರಿ ಕಿತ್ತುಕೊಂಡರು  ಎಂದು ಬೊಬ್ಬೆ ಹಾಕಿದ.
ಅವನ ಹೆಂಡತಿ   ಅಯ್ಯೋ ನೀವೆಲ್ಲೋ ಕನಸು ಕಾಣುತ್ತಿದ್ದೀರಿ. 
ನಾನಾಗಲೇ ಮನುಷ್ಯನ ವಿಷಯ ಹೇಳಿದೆನಲ್ಲಾ. 
ಅವನು ಹೇಳುತ್ತಿದ್ದ   ರಾಜನೊಬ್ಬನ ಖಜಾನೆ ಬೀಗದ ಕೈ ಕಳೆದುಹೋಗಿದೆ. 
ಸಿಕ್ಕಿಲ್ಲವಂತೆ ಪಾಪ  ಎಂದಳು.
ಗಿಡುಗರಾಜ ನಗುತ್ತಾ   ಮೂರ್ಖರು. ಬೀಗದ ಕೈ ಸೌದೆ ಕೆಳಗೆ ಬಿದ್ದಿದೆ  ಎಂದ. 
ಹೆಂಡತಿ ಮುಂದುವರಿಸಿದಳು ಆ ಮನುಷ್ಯ ಇನ್ನೂ ಒಂದು ವಿಚಿತ್ರ ಸಂಗತಿ ಹೇಳಿದ. 
ರಾಜನೊಬ್ಬನ ಮಗಳಿಗೆ ಎಷ್ಟೋ ವರ್ಷದಿಂದ ಕಾಯಿಲೆಯಂತೆ
ಇವರಿನ್ನೂ ದೊಡ್ಡ ಮೂರ್ಖರು. 
ರಾಜಕುಮಾರಿಯ ಕೂದಲಿನಿಂದ ಕಪ್ಪೆಯೊಂದು ಮೆಟ್ಟಿಲ ಕೆಳಗೆ ಗೂಡು ಕಟ್ಟಿಕೊಂಡಿದೆ. 
ಆ ಕೂದಲನ್ನು ತೆಗೆದುಕೊಂಡರೆ ರಾಜಕುಮಾರಿ ಹುಶಾರಾಗುತ್ತಾಳೆ
ಆ ಮನುಷ್ಯ ನದಿ ದಾಟಿಸೋ ರಾಕ್ಷಸನ ವಿಚಾರವನ್ನೂ ಹೇಳಿದ. 
 ಅವನಿಗೆ ಶಾಪವಿದೆಯಂತೆ. 
ನನಗೆ ನಿದ್ದೆ ಬರುತ್ತಿದೆ. 
ಸುಮ್ಮನೆ ಮಾತಾಡಿಸುತ್ತೀಯ. 
ಆ ರಾಕ್ಷಸ ಪ್ರಯಾಣಿಕನೊಬ್ಬನನ್ನು ನದೀಲಿ ಎತ್ತಿ ಹಾಕಿದರೆ ಶಾಪದಿಂದ ವಿಮುಕ್ತನಾಗುತ್ತಾನೆ ಎನ್ನುತ್ತಾ ಗಿಡುಗರಾಜ ನಿದ್ದೆ ಮಾಡಿದ.
ನಹುಲ ಮೇಲೆದ್ದು ನುಸುಳಿ ಹೊರಬಂದ. 
ಅವನು ನಡೆಯುತ್ತಾ ಹೊರಟಾಗ ರಾಕ್ಷಸ ಸಿಕ್ಕಿದ. 
ನದಿ ದಾಟಿಸಿದ ಮೇಲೆ ಅವನ ಶಾಪವಿಮುಕ್ತಿಯ ಬಗ್ಗೆ ಹೇಳಿದಾಗ ರಾಕ್ಷಸ  ನೀನು ನನಗೆ ತುಂಬಾ ಉಪಾಕಾರ ಮಾಡಿದೆ. 
ಇನ್ನೊಂದು ಸಾರಿ ನದೀಲಿ ಕರೆದುಕೊಂಡು ಹೋಗುತ್ತೀನಿ ಬಾ ಎಂದ. 
 ಬೇಡಪ್ಪ ಸದ್ಯ ಎನ್ನುತ್ತಾ ನಹುಲ ರಾಜನಲ್ಲಿಗೆ ಬಂದು ಅವನ ಮಗಳ ಕಾಯಿಲೆ ಗುಣವಾಗುವ ಬಗೆ ಹೇಳಿದ. 
ಆತ ಕೊಟ್ಟ ರತ್ನಗಳನ್ನು ತೆಗೆದುಕೊಂಡು ಇನ್ನೊಬ್ಬ ರಾಜನಲ್ಲಿಗೆ ಹೋದ. 
ಆತನ ಖಜಾನೆಯ ಬೀಗದ ಕೈ ಸಿಕ್ಕಿದುದರಿಂದ ಅವನಿಗೆ ಹೇರಳ ನಾಣ್ಯಗಳು ದೊರಕಿದುವು. 
ಅವೆಲ್ಲವುಗಳೊಡನೆ ರಾಜಧಾನಿ ತಲುಪಿ ರಾಜನಿಗೆ ಗರಿಕೊಟ್ಟ. 
ರಾಜ ಅಸೂಯೆಯಿಂದ  ಇಷ್ಟೊಂದು ಹಣಕಾಸು ಎಲ್ಲಿ ಸಿಕ್ಕಿತು ? ಎಂದು ಕೇಳಿದ.
 ಗಿಡುಗರಾಜ ಕೊಟ್ಟ ಎಂದ ನಹುಲ.
ಆಸೆಬುರುಕ ರಾಜ ಗಿಡುಗರಾಜನನ್ನು ಹುಡುಕಿಕೊಂಡು ಹೊರಟಾಗ ,ರಾಕ್ಷಸ ಅವನನ್ನು ನದಿಯಲ್ಲಿ ಎತ್ತಿ ಹಾಕಿ ಶಾಪ ವಿಮುಕ್ತನಾದ.
ನಹುಲ ರಾಜಕುಮಾರಿಯನ್ನು ಮದುವೆಯಾಗಿ ಸುಖದಿಂದಿದ್ದ.


